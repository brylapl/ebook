<html><head><meta http-equiv="Content-Type" content="text/html;charset=utf-8" />
<title>Bestialska historia świata</title>
<script src="https://cdn.jsdelivr.net/npm/@tailwindcss/browser@4"></script>
<style>
h1,h2,p {
   margin-left:3px;
  }
h1 {
   text-align:center;
   font-size: 30px;
   font-weight: bold;
  }
			
  h2 {
   text-align:center;
   font-size: 24px;
   font-weight: bold;
  }

</style>
</head>
<body>




<div id="calibre_link-3" class="calibre3">
  <div class="podstawowa-ramka-tekstowa">
    <h1 class="numer_rozdzialu" id="calibre_link-25">WSTĘP</h1>

    <p class="bez_wciecia">Zło<span class="reset"> od</span> zawsze nas fascynuje. Setki lat temu przedstawiciele naszego gatunku z&nbsp;lubością obserwowali publiczne egzekucje, brutalne walki gladiatorów lub jawne procesy w&nbsp;sprawie rzekomego czarostwa. Dziś niewiele się zmieniło. Bezpiecznie zza ekranów naszych komputerów, często przez palce, obserwujemy potworne egzekucje przeprowadzane przez meksykańskie kartele, oglądamy zdjęcia z&nbsp;miejsc zbrodni i&nbsp;słuchamy podcastów o&nbsp;seryjnych mordercach. Mógłbym stwierdzić, że ta książka powstała w&nbsp;wyniku owej fascynacji złem, ale nie byłbym uczciwy względem Was, a&nbsp;także względem samego siebie, gdybym nie napisał czegoś więcej. Wszakże co to znaczy, że zło fascynuje? I&nbsp;czy usprawiedliwia mnie to, żeby opowiadać Wam, Czytelnicy, na łamach tej książki historie tak okropne, że wydają się nierealne? Przy okazji ostrzegam: to książka dla dorosłych, w&nbsp;pełni dojrzałych czytelników.</p>

    <p class="tekst"><span class="italic"><span class="reset">Bestialska</span> historia świata</span>&nbsp;to zbiór wstrząsających, ale prawdziwych opowieści o&nbsp;zdarzeniach z&nbsp;różnych zakątków naszego globu. Jestem przekonany, że poziom makabry oraz dewiacji, jaki tu opisuję, sprawi, że w&nbsp;trakcie czytania być może nawet porzucicie wiarę w&nbsp;ludzkość. Dlaczego więc najpierw opowiadam Wam na kanale Sekielski Brothers Studio o&nbsp;najrozmaitszych zwyrodnialcach, a&nbsp;teraz postanowiłem spisać część tych historii i&nbsp;podać<span class="reset"> Wam</span> do przełknięcia tę gorzką, zatruwającą umysł pigułkę?</p>

    <p class="tekst"><span class="reset">Fascynacja</span> złem, jaka siedzi w&nbsp;każdym z&nbsp;nas, także we mnie, nie tłumaczy wszystkiego. Może więc chodzi o&nbsp;katharsis, oczyszczenie, jakiego doznajemy, czytając i&nbsp;słuchając najstraszniejszych historii? To na pewno. Ale myślę, że relacjonując te najbardziej chore z&nbsp;wydarzeń rozgrywających się na ziemskim globie, chcę pokazać także co innego. Zwróćcie uwagę w&nbsp;trakcie tej lektury, ile razy pojawi się stwierdzenie, że byli to naprawdę zwykli, mili ludzie, że zbrodni niemieszczącej się w&nbsp;głowie dokonał przeciętny człowiek. Bo zło, które obezwładnia i&nbsp;rozdziera nasze umysły, siedzi głęboko ukryte w&nbsp;ludziach podobnych do nas.</p>

    <p class="tekst"><span class="reset">Poznacie</span> tutaj historie nauczycieli, pozornie zwyczajnych nastolatków, wykształconych lekarzy oraz ludzi, którzy wydawali się tacy jak my: uśmiechnięci, serdeczni, normalni. Chcę przez to powiedzieć, że nasza fascynacja złem bierze się też stąd, że bardzo często znajduje się ono blisko nas. Siedzi w&nbsp;naszych sąsiadach, członkach rodziny, przyjaciołach &ndash; być może w&nbsp;nas samych.</p>

    <p class="tekst">Zło<span class="reset"> czai</span> się w&nbsp;pobliżu, trzymane pod kloszem konwenansów, dobrego wychowania, na łańcuchu przepisów prawa, nakazów religijnych i&nbsp;Bóg jeden wie (jeśli istnieje, a&nbsp;czytając te historie, naprawdę możecie w&nbsp;to zwątpić) czego jeszcze. W&nbsp;trakcie lektury zrozumiecie zatem, że czasem wystarczy naprawdę niewiele, aby wzniecić jego iskrę i&nbsp;sprawić, że być może wyrwie się z&nbsp;Was, ze mnie?</p>

    <p class="tekst">Zło<span class="reset"> jest</span> ukryte i&nbsp;uśpione, często powoli człapie wokół nas, a&nbsp;my nawet o&nbsp;tym nie wiemy. Dlatego trzeba o&nbsp;nim mówić, odzierając je z&nbsp;romantyzmu i&nbsp;pokazując, jakie jest naprawdę. I&nbsp;dlatego będę wciąż to robił &ndash; w&nbsp;podcastach Dark Net i&nbsp;Radio Kostnica na kanale Sekielski Brothers Studio, w&nbsp;książce, a&nbsp;może w&nbsp;wielu książkach &ndash; kto wie? Przy okazji chciałbym serdecznie podziękować Markowi oraz Tomaszowi Sekielskim za danie mi klucza, za pomocą którego mogę otwierać dla Was bramy do miejsc, w&nbsp;jakich nigdy nie chcielibyście się znaleźć. Chciałbym także podziękować mojej żonie Adzie za nieograniczone wsparcie podczas podróży przez ciemność oraz moim zwierzętom &ndash; kotom Marcelince i&nbsp;Maurycemu, a&nbsp;także psom Hadesowi oraz Piorunowi, któremu nie było dane dożyć premiery tej książki.</p>

    <p class="tekst"><span class="reset">W&nbsp;tym studium zła zwiedzicie najmroczniejsze piwnice, najbrudniejsze alejki oraz wypełnione rykiem katowanych ludzi pustostany, w&nbsp;których dochodziło do niewysłowionych aktów odhumanizowanej przemocy. Przeczytacie o&nbsp;najobrzydliwszych, zdeprawowanych, wynaturzonych i&nbsp;odzierających z&nbsp;godności torturach, które &ndash; jak się okazuje &ndash; był zdolny wymyślić, wymierzyć oraz znieść człowiek. Dostaniecie rozłożoną na czynniki pierwsze gaszącą każdy uśmiech sprawę Junko Furuty. Udamy się do domku w&nbsp;kanadyjskich górach, gdzie szalony lider sekty Ant Hill Kids odcinał swoim wyznawcom tępym nożem genitalia i&nbsp;kroił ich żywcem w&nbsp;ramach makabrycznych zabiegów chirurgicznych. Wsłuchacie się w&nbsp;krzyk chińskiego tiktokera, który w&nbsp;jednym z&nbsp;opuszczonych budynków odkrył basen wypełniony martwymi, spuchniętymi od wielu tygodni przebywania w&nbsp;wodzie noworodkami. Spojrzymy też w&nbsp;oczy kobiety, która przez wiele lat powoli umierała w&nbsp;swoim domu dosłownie wtopiona w&nbsp;kanapę, a&nbsp;jej wrzaski słyszały jedynie tłuste larwy, które znalazły schronienie w&nbsp;jej</span> zniszczonym ciele. Zapewniam: wielu makabrycznie krzywdzonych bohaterów tej książki też chciałoby schować się gdziekolwiek. Podły los nie dał im jednak takiej szansy.</p>

    <p class="tekst1" id="calibre_link-47"><span class="reset">Niczego</span> nie będę tutaj upiększał. Zamierzam obnażyć przed Wami prawdę o&nbsp;świecie pełnym brudu, brutalnych morderstw, zapełnionym przez zwyrodnialców torturujących niewinne ofiary dniami i&nbsp;tygodniami bardzo często po prostu dla przyjemności. Jeżeli jesteście gotowi, to zapraszam Was w&nbsp;podróż do piekła.</p>
  </div>
</div>


<div id="calibre_link-4" class="calibre3">
  <div class="podstawowa-ramka-tekstowa">
    <h1 class="numer_rozdzialu" id="calibre_link-26">PONURA KOLACJA ARMINA MEIWESA</h1>

    <p class="bez_wciecia"><span class="reset">Pewnie</span> wiele osób będzie innego zdania, ale uważam, że co najmniej od kilku lat jedną z&nbsp;ciekawszych, a&nbsp;jednocześnie przyjemniejszych form spędzania wolnego czasu są fora internetowe. Skupiają pasjonatów rozmaitych tematów, którzy w&nbsp;otoczeniu takich samych jak oni freaków dzielą się swoimi niejednokrotnie niecodziennymi pasjami. Są tworzone przez ludzi, których wciągają różne zagadnienia. Mamy więc internetowe zgrupowania muzyczne, gamingowe i&nbsp;religijne, fora zbieraczy, miłośników kulinariów, a&nbsp;nawet osób skupionych na fetyszach seksualnych.</p>

    <p class="tekst"><span class="reset">Punktem</span> wyjścia tego rozdziału jest opowieść o&nbsp;innej społeczności, zgromadzonej wokół forum mrocznego i&nbsp;nieprzeniknionego niczym najczarniejsza z&nbsp;otchłani. Chodzi o&nbsp;forum znane pod nazwą Cannibal Café. Logowali się tam &ndash; nazwijmy ich tak &ndash; aspirujący kanibale, sympatycy tej szczególnej dewiacji, ale często także zwyczajni użytkownicy sieci goniący za jakimś wyjątkowym internetowym ekstremum. Najczęściej za taką pogonią nie szło nic poza możliwością pochwalenia się przed znajomymi. Lecz to będzie zaledwie punkt wyjścia: sedno stanowić ma jedna z&nbsp;najbardziej wstrząsających spraw z początku tego stulecia, czyli historia Armina Meiwesa, znanego jako „kanibal z&nbsp;Rotenburga”. Dodajmy od razu: znanego z&nbsp;tego, że zjadł swoją ofiarę, lecz ta wcześniej wyraziła zgodę na akt kanibalizmu. Zapinamy więc pasy i&nbsp;ruszamy w&nbsp;jedną z&nbsp;dziwniejszych podróży, jaką funduję wam w&nbsp;tej książce.</p>

    

    <p class="tekst"><span class="reset">Na</span> wspomnianym forum Cannibal Café ludzie pisali o&nbsp;rzeczach, które w&nbsp;żadnym (nawet równoległym) świecie nie powinny się wydarzyć. Opisywali swoje fantazje, fascynacje i&nbsp;marzenia, a&nbsp;marzyli o&nbsp;smakowaniu ludzkiego ciała. Gdyby jakimś cudem ktoś ze śledczych zapytał ich o&nbsp;to, zgodnie by odpowiedzieli, że słowa, jakie tam padały, miały pozostać wyłącznie w&nbsp;sferze wyobrażeń. Może chorobliwych &ndash; zdecydowanie chorobliwych &ndash; ale tylko wyobrażeń. I&nbsp;tak właśnie było przez lata: były to jedynie opowiastki, zbyt dziwne i&nbsp;groteskowe, by ktokolwiek potraktował je poważnie. Aż do chwili, gdy na forum zalogowało się dwóch mężczyzn: Armin Meiwes i&nbsp;Bernd Jürgen Armando Brandes. Marzeniem Armina było zjeść człowieka, a marzeniem Bernda &ndash; jakkolwiek dziwacznie to zabrzmi &ndash; było zostać przez kogoś pożartym.</p>

    <p class="tekst"><span class="reset">Gdy</span> już ujrzała światło dzienne, ta sprawa była niewyobrażalnym szokiem dla społeczeństwa niemieckiego, ale i&nbsp;szerzej, dla całego cywilizowanego świata. Odbiła się szerokim echem w&nbsp;popkulturze: Rammstein nagrał o&nbsp;tym piosenkę, powstało też kilka filmów poświęconych historii kanibala z&nbsp;Rotenburga. Spójrzmy mu zatem w&nbsp;oczy także i&nbsp;my.</p>

    <p class="tekst"><span class="reset">Armin</span> Meiwes dorasta w&nbsp;domu, który na pozór wygląda jak spełnienie niemieckiego snu o&nbsp;porządku i&nbsp;dostatku: stary rozległy budynek z&nbsp;ogrodem, sadem, piwnicami i&nbsp;trzydziestoma sześcioma sypialniami. Za grubymi murami panuje cisza, która daleka jest jednak spokoju, jeśli przyjrzeć się sprawie z&nbsp;bliska. To cisza domu, w&nbsp;którym od dawna coś gnije. Matka była kobietą silną, ale rozchwianą emocjonalnie. Wcześniej dwukrotnie wyszła za mąż, ale obaj mężczyźni ją opuścili. Kiedy związała się z&nbsp;Detlefem Meiwesem, miała mimo wszystko (przynajmniej przez jakiś czas) nadzieję na zbudowanie trwałego związku. Ale i&nbsp;ten skończy się źle: Detlef, ojciec Armina, pewnego dnia po prostu wsiada do samochodu razem ze starszymi synami i&nbsp;odjeżdża w&nbsp;siną dal. Sześcioletni Armin biegnie za autem, krzyczy, prosi, żeby się zatrzymali. Samochód znika za zakrętem, a&nbsp;ojciec nigdy się już do niego nie odezwie. Chłopak boleśnie to odczuje.</p>

    <p class="tekst"><span class="reset">Matka</span> Meiwesa na dobre zamyka się w&nbsp;swoim świecie. Dom staje się jej królestwem, w&nbsp;którym Arminowi przypadnie rola kogoś, kogo najtrafniej można nazwać sługą. Mówi więc do chłopaka nie po imieniu, ale per <span class="italic">Mädchen</span><span class="reset">. To</span> słowo w&nbsp;jej ustach brzmi w&nbsp;zależności od okoliczności raz jak „paziu”, raz jak „dziewczynko”. Każe sobie usługiwać na rozmaite sposoby, jakie tylko przyjdą jej do głowy. Więc syn musi przynosić jej herbatę, masować stopy, słuchać poleceń jak na królewskim dworze. W&nbsp;tej nowej, narzuconej przemocą roli nie ma miejsca ani na dzieciństwo, ani na zdrowe dorastanie. Kiedy Armin idzie do szkoły, matka przebiera go w&nbsp;tradycyjny bawarski strój: krótkie skórzane spodenki na szelkach, białą koszulę, długie wełniane skarpety. W&nbsp;latach siedemdziesiątych pośród chłopaków w&nbsp;dżinsach wygląda jak dziwoląg. Wyśmiewany, bity, non stop trzyma się na uboczu. W&nbsp;tej sytuacji oczywiście nie ma mowy, by ktoś się z&nbsp;nim zaprzyjaźnił, więc szybko wymyśla sobie przyjaciela. Nazywa go Frank, rozmawia z&nbsp;nim, spaceruje po lesie, a&nbsp;nawet czyta bajki przed zaśnięciem. W&nbsp;jednej z&nbsp;publikacji, gdy będzie już o&nbsp;nim głośno, powie, że dzięki Frankowi „po prostu czuł się mniej samotny”.</p>

    <p class="tekst"><span class="reset">Pewnego</span> dnia trafia na starą wersję <span class="italic"><span class="reset">Jasia</span> i&nbsp;Małgosi</span><span class="reset">, w&nbsp;której znana nam czarownica jest wyjątkowo przerażającą wiedźmą, szczególnie kiedy czuje głód. Zaspokaja go, najpierw tucząc, następnie piekąc na wolnym ogniu (lub też w&nbsp;piecu chlebowym, w&nbsp;zależności od wersji baśni), a&nbsp;potem jedząc schwytane podstępem dzieci. Po przeczytaniu tego tekstu w&nbsp;Arminie rodzi się pewna myśl. Z&nbsp;początku go przeraża, ale jednocześnie fascynuje. Zaczyna bowiem fantazjować o&nbsp;schwytaniu (ale nie podstępem, jak się później okaże) i&nbsp;zjedzeniu</span> człowieka.</p>

    <div class="_idgenobjectlayout">
      <div id="calibre_link-49" class="calibre6">
        
      </div>
    </div>

    <p class="tekst"><span class="reset">Z&nbsp;takimi myślami dorasta, kończy szkołę i&nbsp;wstępuje do wojska. Od&nbsp;zawsze imponują mu dyscyplina, rygor i&nbsp;codzienne rytuały; wszystko to docenia, bo pomaga mu trzymać się w&nbsp;kupie. Najbardziej lubi patrzeć na półnagie lub wręcz nagie umięśnione ciała kolegów. To właśnie w&nbsp;koszarach uświadamia sobie, że fizycznie pociągają go mężczyźni. Stara się to w&nbsp;sobie zdusić sposobami znanymi całym pokoleniom gejów niemogących poradzić sobie z&nbsp;własną orientacją. Płaci więc prostytutkom, licząc, że kontakt z&nbsp;kobietami go „naprawi”. Ale to nie działa. Próbuje więc innego sposobu. Pisze anons matrymonialny, na który odpowiada jedna z&nbsp;kobiet o&nbsp;imieniu</span> Petra.</p>

    <p class="tekst"><span class="reset">Przez</span> chwilę wydaje mu się, że to może być początek „normalnego życia”. Młodzi spotykają się, spędzają wspólnie czas i&nbsp;planują przyszłość. Przychodzi jednak moment, kiedy Armin przedstawia ją matce i&nbsp;wszystko rozsypuje się jak piasek na wietrze. Kobieta, która przez lata kontrolowała każdy aspekt życia syna, nie zamierza oddać go innej. Na każdym kroku krytykuje Petrę, drwi z&nbsp;niej, ośmiesza przy każdej możliwej okazji. Dla Armina oznacza to błyskawiczny powrót do starego trybu życia i&nbsp;do roli, w&nbsp;której znów jest sługą uwięzionym w&nbsp;coraz bardziej odrealnionym królestwie swojej pogrążającej się w&nbsp;szaleństwie matki.</p>

    <p class="tekst"><span class="reset">Po</span> czterech miesiącach Petra stwierdza, że nie będzie trzecią w&nbsp;związku i&nbsp;Armin musi decydować: albo ona, albo matka. Mężczyzna wybiera matkę. Petra odchodzi, a&nbsp;Armin przypłaca to solidnym załamaniem psychicznym. Szybko jednak dochodzi do wniosku, że trzeba żyć dalej. Skupia się na karierze wojskowej, nie zapominając o&nbsp;gorliwym spełnianiu zachcianek swojej „królowej”.</p>

    <p class="tekst"><span class="reset">Przychodzi</span> 1996 rok, w&nbsp;którym matka ma wypadek samochodowy. W&nbsp;jego konsekwencji, jak to później opisywał, „stała się totalnie nieznośna”. Armin okres powypadkowy, gdy musiał zajmować się rekonwalescentką, wspominał będzie jako absolutny koszmar. Matka potrafi wówczas zażyczyć sobie zupy, a&nbsp;kiedy dostaje talerz pod nos, zaczyna nieprawdopodobnie wręcz grymasić. Na koniec stwierdza, że w&nbsp;ogóle nie miała ochoty na zupę, a&nbsp;gdy ta trafia do kubła z&nbsp;pomyjami, mnoży pretensje, że zamiast ją karmić, bezrefleksyjnie wylewa jedzenie. Rano jest jej zbyt zimno, po jakimś czasie robi się znów zbyt gorąco. W&nbsp;jej pokrętnym świecie posiłki są zbyt małe, aby po chwili być zbyt dużymi. Obiady niedosolone, obiady przesolone. Masaż pleców, masaż stóp, prośba o&nbsp;kawę &ndash; no, ale dlaczego bez cukru? Słodzona? Kto by to wypił. I&nbsp;tak dalej, i&nbsp;tak dalej &ndash; godzina po godzinie, dzień po dniu. Jednym słowem: nastały koszmarne dni. Maiwes znosił je w&nbsp;milczeniu. Dorastał w&nbsp;domu, w&nbsp;którym ktoś stale rozdawał role i&nbsp;rozkazy, a&nbsp;matka wymyślała kolejne zadania. Całe życie wymyślała mu zajęcia: a&nbsp;to każe kopać doły, a&nbsp;to je zasypywać. Zmusza do bezsensownych prac, które wyglądają jak pomysł na rozładowanie własnych frustracji. Kontroluje każdy szczegół jego dnia. I&nbsp;kiedy ten nieludzki wręcz reżim kończy się w&nbsp;1999 roku wraz z&nbsp;jej śmiercią, mężczyzna najpierw czuje przypływ niewyobrażalnej ulgi, ale po pewnym czasie zostaje ona wyparta przez dojmującą, niedającą się wypełnić pustkę.</p>

    <p class="tekst"><span class="reset">Chwilowa</span> euforia szybko ustępuje miejsca depresji, a&nbsp;ta popycha go w&nbsp;alkohol. Skutek jest fatalny: pewnego dnia Armin prowadzi auto „pod wpływem”, rozbija je, a&nbsp;w&nbsp;konsekwencji traci posadę w&nbsp;wojsku. Jako że przełożeni lubią go i&nbsp;nie chcą robić mu kłopotów, proszą go o&nbsp;odejście z&nbsp;wojska, dlatego wraca do trybu życia przeciętnego cywila. Będzie mu więc teraz brakowało zapachu spoconych ciał kolegów broni, rygoru i&nbsp;tego wszystkiego, co trzymało go w&nbsp;pionie. Nadal marzy o&nbsp;mężczyznach.</p>

    <p class="tekst"><span class="reset">Nie</span> rozpacza ani nie rozpamiętuje długo zaprzepaszczonej kariery wojskowej. Ma głowę do liczb i&nbsp;do maszyn, więc niemal natychmiast chce to wykorzystać i&nbsp;rzuca się w&nbsp;wir nauki. Uczy się informatyki, żeby móc zarobkować, naprawiając komputery. To nowe zajęcie daje mu pieniądze, ale i&nbsp;pozorny porządek, którego z&nbsp;dnia na dzień zabrakło. Równocześnie jednak jego zainteresowania obierają inny kierunek: nowo odkrywany internet staje się teraz miejscem, w&nbsp;którym szuka treści pociągających go od dawna. To fantazje o&nbsp;kanibalizmie. Szybko trafia na Cannibal Café i&nbsp;zakłada tam profil pod nickiem Frank. To ten sam Frank, który był jego wymyślonym przyjacielem w&nbsp;dzieciństwie. Diabelski młyn właśnie powoli zaczyna się obracać, akcja nabiera tempa.</p>

    <p class="tekst"><span class="reset">Na</span> forum zaczyna opisywać swoje myśli. Pisze o&nbsp;apetycie na zjedzenie człowieka, ale nie poprzestaje na suchych opisach. Wstawia zdjęcia &ndash; żadne krwawe dowody zbrodni, lecz marcepanowe formy, wypieki uformowane na kształt jakiejś części ludzkiego ciała. Są więc dłonie, stopy z&nbsp;ciasta, głowy, a&nbsp;nawet penisy. Zabawa w&nbsp;makabryczną cukiernię to drugi, wciąż jeszcze akceptowany przez prawo most pomiędzy jego coraz mocniej powyginaną fantazją a&nbsp;realnym działaniem. Pusta przestrzeń między snuciem fantazji a&nbsp;przygotowaniami do prawdziwej zbrodni jest przez Armina metodycznie wypełniana. Idzie coraz dalej i&nbsp;teraz obtaczanie kawałków surowego mięsa w cieście, formowanym w&nbsp;kształt ludzkiej kończyny, picie zwierzęcej krwi w&nbsp;trakcie masturbacji oraz kolejne przeczytane wpisy na Cannibal Café utwierdzają go w&nbsp;przekonaniu, że to naturalna kolej rzeczy, że nie ma innego wyjścia i&nbsp;teraz już musi zjeść człowieka. Gdy już jasnym dla Armina się staje, że prędzej czy później spełni swoje niebezpieczne fantazje rodem z&nbsp;horrorów, zaczyna przebudowywać dom.</p>

    <div class="_idgenobjectlayout">
      <div id="calibre_link-50" class="calibre6">
        
      </div>
    </div>

    <p class="tekst"><span class="reset">Jeden</span> z&nbsp;pokoi zostaje teraz mocno zmodyfikowany. Pojawiają się w&nbsp;nim metalowy stół podobny do rzeźnickiej lady i&nbsp;narzędzia. To ma być jego domowy makabryczny warsztat, który pomoże spełnić fantazje. Będzie tu realizował to, co wcześniej miał jedynie w&nbsp;głowie. Meiwes nie tylko przebudowuje dom, ale i&nbsp;ze&nbsp;skrupulatnością byłego wojskowego dokumentuje wszystkie przemiany. Robi liczne zdjęcia, a&nbsp;potem publikuje je na forum Cannibal Café. Pokazuje ludziom równie zdeprawowanym jak on swoje nowe zabawki, ale z&nbsp;początku nie wchodzi w&nbsp;brutalne szczegóły. Nikogo nie instruuje ani też nie szuka, pokazuje tylko panujący we wnętrzach porządek i&nbsp;przeraźliwie chłodny profesjonalizm. Prawdopodobnie tym samym chce przekazać użytkownikom, że jest gotowy na kolejny krok. Zapewne też liczy na to, że ktoś się do niego odezwie. Jednak ku jego rozczarowaniu skrzynka na wiadomości wciąż świeci pustką.</p>

    <p class="tekst">W&nbsp;obliczu braku zainteresowania wrzucanymi fotkami w&nbsp;końcu postanawia pójść krok dalej. Uznaje, że oto nadszedł czas, by zdecydowanie wziąć sprawy w&nbsp;swoje ręce, i&nbsp;wystawia ogłoszenie na forum. Jego treść jest porażająco bezkompromisowa. Szuka kogoś, kto wyrazi zgodę na to, by zostać zabitym i&nbsp;zjedzonym. Obiecuje przy tym „bezbolesne zakończenie” i&nbsp;potwierdza, że potrafi przygotować mięso tak, by smakowało. Ludzkie mięso. Zaproszenie ma charakter oficjalny i&nbsp;rzeczowy, brzmi jak oferta usługowa, nie jak anonimowa prowokacja; w&nbsp;ten sposób fantazja z&nbsp;forum przeradza się w&nbsp;propozycję realnego spotkania z&nbsp;kimś równie zdeterminowanym.</p>

    <p class="tekst"><span class="reset">Na</span> ogłoszenie Armina Meiwesa wkrótce odpowiada ponad dwieście osób. Większość z&nbsp;nich tylko sprawdza siebie i&nbsp;jego; ludzie jedynie flirtują z&nbsp;ideą. Wielu fascynuje się słowami Armina, tylko tak naprawdę nikt nie chce przekroczyć granicy i&nbsp;zostać zjedzonym (słyszycie, jak absurdalnie to brzmi?). Pewnego dnia odpisuje mu jednak trzydziestosześcioletni kucharz, Jörg Bose. Twierdzi, że marzy o&nbsp;tym od dawna, by „ktoś go skonsumował”, by pożarł go ktoś równie zdeterminowany i&nbsp;pochłonięty ideą kanibalizmu. Myśl o&nbsp;byciu zjedzonym przez innego przedstawiciela gatunku ludzkiego towarzyszy mu, odkąd zainteresował się kanibalizmem &ndash; pisze. Armin nie może uwierzyć, że w&nbsp;końcu znalazł kogoś, kto czuje to samo. Tryska szczęściem. Niebawem umawiają się na spotkanie.</p>

    <p class="tekst"><span class="reset">Gdy</span> do niego dochodzi, już w&nbsp;taksówce, w&nbsp;drodze do mieszczącego się w&nbsp;domu „laboratorium” Meiwesa, obaj są podekscytowani. Armin czuje, że zbliża się moment, na który czekał całe życie: wreszcie pozna smak ludzkiego mięsa i&nbsp;być może nasyci się nim. Jörg zaś będzie zjedzony; to też spełnienie marzeń, choć &ndash; przyznajmy &ndash; nietypowych. Gdy docierają na miejsce, zaczynają się rozbierać i&nbsp;najpierw uprawiają seks, a&nbsp;następnie schodzą do przygotowanej w&nbsp;dawnej sypialni rzeźni. Tam ma dojść do ostatecznego aktu zabicia i&nbsp;poćwiartowania przybysza. Wydaje się, że obaj są gotowi.</p>

    <div class="_idgenobjectlayout">
      <div id="calibre_link-51" class="calibre6">
        
      </div>
    </div>

    <p class="tekst"><span class="reset">Ale</span> tak się tylko wydaje, bo gdy Jörg już ma zawisnąć na rzeźnickim haku, coś w&nbsp;nim pęka. Mówi, że jednak nie chce, że przemyślał całą sprawę i&nbsp;wycofuje się, rezygnuje. Armin patrzy na niego spokojnie i&nbsp;odpowiada: „Nie ma problemu”. Proponuje, że odwiezie go na dworzec. Bo to oczywiste: nie chce zabijać ludzi wbrew ich woli, a&nbsp;tym bardziej ich zjadać. Kwestia zasad, ale być może też smaku mięsa przestraszonego człowieka, który może być nie do zniesienia. Nie wie tego, jeszcze nie próbował. Poza tym zamordowanie i&nbsp;pożarcie człowieka bez jego zgody odebrałoby mu całą przyjemność. Pragnie pełnej akceptacji. Uważa, że tylko wtedy całość ma sens, gdy w&nbsp;grę wchodzi obustronna decyzja i&nbsp;wspólne spełnienie, bo nie widzi w&nbsp;tym przemocy, tylko rodzaj intymnego porozumienia dwóch ludzi.</p>

    <p class="tekst">Jörg odjeżdża, a&nbsp;niespełniony Armin zostaje sam w&nbsp;pustym domu i&nbsp;czuje, że jego głód, zamiast się zmniejszać &ndash; narasta. Wie jednak, że w&nbsp;końcu, jeśli tylko będzie wystarczająco cierpliwy, znajdzie kogoś, kto się nie zawaha i&nbsp;podda jego woli. Kogoś, kto pójdzie za nim do końca, wprost w&nbsp;otchłań Niewyobrażalnego. To jest język Armina. Mówiąc mniej górnolotnie&nbsp;&ndash; lepiej mieć czyjąś zgodę na wypadek, gdyby sprawy poszły źle i&nbsp;do gry miała wkroczyć policja.</p>

    <p class="tekst">Mijają<span class="reset"> kolejne</span> miesiące, a&nbsp;idealizujący kanibalizm mężczyzna traci nadzieję na spełnienie. Wciąż fantazjuje, dalej piecze ciasta przypominające ludzkie części ciała, bawiąc się w&nbsp;koszmarną cukiernię, ale stopniowo utwierdza się w&nbsp;przekonaniu, że jego pomysł z&nbsp;anonsami raczej nie przyniesie efektu. Godzi się z&nbsp;taką myślą. Całymi tygodniami nikt nie zgłasza się „na poważnie”, nikt nie chce zostać ofiarą w&nbsp;całej rozciągłości tego słowa. Wszystko zmienia się jednak w&nbsp;chwili, gdy na forum pojawia się osobny post, zatytułowany „Kolacja”.</p>

    <div class="_idgenobjectlayout">
      <div id="calibre_link-52" class="calibre6">
        
      </div>
    </div>

    <p class="tekst"><span class="reset">Jego</span> treść brzmi jednoznacznie: „Chcę być zjedzony żywcem. Kto potrzebuje prawdziwej ofiary?”. Autor: Bernd Brandes, inżynier z&nbsp;Berlina, zatrudniony w&nbsp;firmie Siemens. Od&nbsp;tej chwili Bernd staje się ważną częścią tej historii i&nbsp;jeśli nawet ani przez chwilę nie był podmiotem dla planującego zbrodnię Armina, to postaram się, by został podmiotem tej opowieści. Obaj mężczyźni rozmawiają online, Bernd opowiada Arminowi o&nbsp;swoim niełatwym dzieciństwie, o&nbsp;ojcu uzależnionym od narkotyków i&nbsp;alkoholu, matce, która się powiesiła, i&nbsp;wczesnym odkryciu własnej biseksualności. Ma za sobą nieudane małżeństwo, które skończyło się rozwodem po czterdziestce, a&nbsp;od&nbsp;tamtej pory jego życie powoli, ale konsekwentnie chyli się ku upadkowi. Armin słucha pełen głębokiego zrozumienia, jak się wydaje.</p>

    <p class="tekst"><span class="reset">Nowy</span> znajomy kontynuuje opowieść. Pod wpływem traumy związanej z&nbsp;biseksualnością wykształcił w&nbsp;sobie chorobliwą nienawiść do własnych genitaliów. Poddaje się samookaleczającym praktykom, proponuje też prostytutkom spore sumy za odcięcie mu penisa. Nikt nie ulega jego przeraźliwie chorym prośbom, więc autoagresja i&nbsp;nienawiść do siebie postępują, tocząc go jak rak. Kiedy Meiwes odpowiada na anons Brandesa, obaj zaczynają wierzyć, że tym razem może się udać. Bernd podejmuje metodyczne przygotowania przed ostatecznym krokiem. Spisuje testament, układa list pożegnalny do rodziny, sprzedaje swoje dwa mercedesy i&nbsp;informuje znajomych, że wyjeżdża na kilka dni. Nie mówi im jednak, że kilka dni zmieni się w&nbsp;na zawsze.</p>

    <p class="tekst"><span class="reset">Do</span> domu swojego przyszłego oprawcy nie dojeżdża autem, aby nie zostawiać śladów. Jedzie tam pociągiem, a&nbsp;bilet kupuje za gotówkę. Wszystko wygląda więc jak starannie zaplanowany akt zakończenia życia, ale pozostaje otwarte pytanie: czy zgoda okaże się trwała, czy też któryś z&nbsp;mężczyzn w&nbsp;ostatniej chwili się zawaha? Gdy Bernd wysiada z&nbsp;pociągu, na peronie czeka już na niego Armin. Witają się z&nbsp;lekkim skrępowaniem, a&nbsp;następnie obaj wsiadają do auta gospodarza tej upiornej imprezy &ndash; jadą do jego posiadłości. Po wejściu do domu Brandes zdejmuje ubranie, mówi do Armina: „Przypatrz się dobrze swojej kolacji”. To działa jak iskra. Szybko przenoszą się na górę i&nbsp;zaczynają uprawiać seks. W&nbsp;pewnym momencie (prawdopodobnie już po akcie seksualnym) gość stwierdza, że „jednak nic z&nbsp;tego nie będzie”, bo nie widzi w&nbsp;Arminie gotowości do zabicia człowieka. Uważa, że ten jest na to zbyt delikatny.</p>

    <p class="tekst">„Jak to?” &ndash;<span class="reset"> protestuje</span> Armin. „Ano tak”, odpowiada Brandes. „Wyraźnie widzę, że jesteś zbyt porządny, zbyt ułożony, by to zrobić. Plan się nie uda”. Obaj czują rozczarowanie, wracają do samochodu i&nbsp;ruszają w&nbsp;kierunku dworca. Meiwes nie zabije przecież nikogo, kto nie zgadza się na wszystko, do samego końca, a&nbsp;to mu wygląda na cofnięcie zgody. Podczas jazdy uznają jednak, że mimo wszystko spróbują jeszcze raz. Zawracają auto, po drodze kupią leki przeciwbólowe i&nbsp;alkohol. Dokończą to, co zbyt pochopnie przerwali.</p>

    <div class="_idgenobjectlayout">
      <div id="calibre_link-53" class="calibre6">
        
      </div>
    </div>

    <p class="tekst"><span class="reset">Gdy</span> są już w&nbsp;domu, gospodarz włącza kamerę, bo chce nagrywać wszystko, co będzie się teraz działo. A&nbsp;przede wszystkim musi utrwalić zgodę Brandesa na to. Policjanci, którzy później będą oglądali zapis wideo, określą go jako jeden z&nbsp;najcięższych materiałów dochodzeniowych, z&nbsp;jakim mieli do czynienia. Taśma nigdy nie wyciekła do mediów, nie ma żadnego kadru, który można obejrzeć. Poczyniłem ogrom starań, aby ją odnaleźć, ale moje wysiłki spełzły na niczym. Prawdopodobnie mogę napisać: „na szczęście”.</p>

    <p class="tekst"><span class="reset">Wypili</span> i&nbsp;znów uprawiali seks, a&nbsp;w&nbsp;jego trakcie Brandes prosi Meiwesa, by ten odgryzł mu penisa. Armin próbuje spełnić tę prośbę, lecz bez rezultatu. Sięga więc po nóż kuchenny, ale nawet za jego pomocą nadal nie udaje mu się odciąć przyrodzenia nowo poznanego partnera. Poharatany Bernd wyrywa się spod noża, łyka kolejne środki przeciwbólowe i&nbsp;popija wódką. Spanikowany Meiwes zbiega po inny, większy nóż do swojej rzeźni. Wraca i&nbsp;wtedy jednym cięciem odcina penisa. Okaleczony mężczyzna pada na podłogę i&nbsp;krzyczy z&nbsp;niewyobrażalnego bólu. Krew tryska wszędzie dookoła, krzyki maltretowanego na własną prośbę mężczyzny trwają już blisko pół godziny. Później ból będzie coraz słabszy, a&nbsp;okaleczony &ndash; coraz bardziej senny. Mówi: „Myślałem, że będzie bolało bardziej, co za zawód”. Najwyraźniej nie jest zadowolony, że boli poniżej jego oczekiwań i&nbsp;wyobrażeń.</p>

    <p class="tekst"><span class="reset">Na</span> tym etapie zgodnie uznają, że skoro penis jest już odcięty, mogą przejść do zjedzenia go. Jednak próba spożycia surowego mięsa się nie udaje, więc kładą je na patelnię i&nbsp;obsmażają sumiennie ze wszystkich stron bez żadnych przypraw, bo w&nbsp;końcu chodzi o&nbsp;czysty smak ludzkiego mięsa. Po obróbce na patelni porcja staje się niespodziewanie mała; Armin powie później, że „nie starczyłoby tego nawet dla psa”. Mimo to wykładają skrawek człowieka na talerz i&nbsp;próbują go zjeść. Bez powodzenia. Mięso jest zbyt gumowe, nawet żylaste i&nbsp;nie można go ani przeżuć, ani przełknąć.</p>

    <p class="tekst"><span class="reset">Dochodzi</span> godzina 21:30, gdy okaleczony mężczyzna dostaje drgawek, zapewne z&nbsp;upływu krwi. Z&nbsp;tego samego powodu robi mu się teraz zimno, więc prosi gospodarza o&nbsp;przygotowanie gorącej kąpieli. Kiedy leży już w&nbsp;wannie, Armin schodzi na dół, by dla zabicia czasu pooglądać <span class="italic"><span class="reset">Star</span> Treka</span><span class="reset">; w&nbsp;końcu coś trzeba robić, gdy kolega się w&nbsp;tym czasie wykrwawia na górze w&nbsp;wannie. Przed godziną piątą rano Brandes wychodzi jednak z&nbsp;wanny, schodzi po schodach i&nbsp;mówi gospodarzowi, że bardzo źle się czuje. Meiwes zanosi go więc do łóżka. Widzi, że ciało Bernda staje się trupio blade. Chce dzwonić po karetkę; decyduje, że to koniec zadawania cierpień. Brandes jednak zabrania i&nbsp;prosi:</span> „Teraz mnie zabij, potem zjedz”. Taki był przecież plan od samego początku.</p>

    <p class="tekst"><span class="reset">Gdy</span> później będzie to relacjonował policjantom, Armin zezna, że w&nbsp;tym momencie pocałował swojego partnera i&nbsp;poczuł z&nbsp;nim prawdziwą, potężną więź. Bez wyrzutów sumienia, bez wahania bierze więc ogromny, dobrze naostrzony rzeźnicki nóż i&nbsp;wbija go w&nbsp;gardło Bernda. Rozcina je, patrzy na chlustającą z&nbsp;tętnic krew. Zanosi teraz zmaltretowane ciało do rzeźni, zaczyna przygotowania do ćwiartowania.</p>

    <div class="_idgenobjectlayout">
      <div id="calibre_link-54" class="calibre6">
        
      </div>
    </div>

    <p class="tekst">Myśli o&nbsp;sobie jako o&nbsp;dobrze przygotowanym żołnierzu, więc Armin Meiwes działać będzie metodycznie. Wiesza ciało kochanka głową w&nbsp;dół i&nbsp;rozcina mu nadgarstki. Znacznie głębiej nacina gardło, żeby wytoczyć z&nbsp;niego jak największą ilość krwi, której pozwala spływać do wiadra. Kładzie ofiarę na stole i&nbsp;zaczyna ją powolutku ciąć. Pozbawia wszystkich organów wewnętrznych (później je zutylizuje) i&nbsp;zaczyna wykrawać z&nbsp;martwego już ciała spore porcje mięsa. Na pierwszy posiłek wybiera stek, który przyrządza z&nbsp;płata mięśniowego wyciętego z&nbsp;pleców denata. Smaży go, otwiera najlepszą butelkę wina i&nbsp;powoli zjada; poświęci na to ponad dwie godziny.</p>

    <p class="tekst"><span class="reset">To</span> musi potrwać, bo rozkoszuje się każdym kęsem, każdym najulotniejszym momentem tej kolacji. Będzie później opowiadał, że jedzenie ciała Brandesa wyzwoliło w&nbsp;nim niezwykłe uczucie: czuł, że ma niemal boską władzę i&nbsp;moc. Uczucie nieporównywalne z&nbsp;niczym: ani z&nbsp;alkoholem, ani z&nbsp;seksem, ani narkotykami. Miało to dla niego także aspekt duchowy: podobno poczuł, że dusza Brandesa łączy się z&nbsp;nim w&nbsp;absolutnej jedności. Niezjedzoną resztę ciała kanibal ćwiartuje i&nbsp;zamraża na kolejne miesiące. Ze&nbsp;znawstwem będzie w&nbsp;ich trakcie przyrządzał sobie kotlety, sznycle, gulasze i&nbsp;steki z&nbsp;dobrowolnej ofiary. Później przyzna: okres, w&nbsp;którym jadł Brandesa, był czasem największej możliwej bliskości z&nbsp;nim. Nigdy potem, jak twierdził, nie czuł się samotny.</p>

    <p class="tekst">A&nbsp;jednak to nie mogła być do końca prawda, bo po kilku miesiącach mężczyzna czuje dojmującą samotność. Wraca na forum i&nbsp;publikuje kolejny post, podobny do tego sprzed „czasu jedzenia Brandesa”. Pisze w&nbsp;nim, że chętnie pożarłby jakiegoś nowego mężczyznę. Na ten niecodzienny anons odpowiada mu student informatyki. Rozpoczynają wymianę wiadomości i&nbsp;zdjęć. Student prosi Meiwesa o&nbsp;potwierdzenie jego doświadczeń z&nbsp;kanibalizmem. Więc ten bez wahania wysyła zdjęcie z&nbsp;rzeźni z&nbsp;kawałkami mięsa i&nbsp;z&nbsp;wiadrami krwi swojej &ndash; w&nbsp;jego mniemaniu szczęśliwej i&nbsp;częściowo już strawionej przez niego&nbsp;&ndash; ofiary. Odbiorca wiadomości nie jest w&nbsp;stanie odróżnić, czy na zdjęciach jest mięso ludzkie, czy zwierzęce. Mimo to fotki go przerażają i&nbsp;zgłasza sprawę policji.</p>

    <p class="tekst"><span class="reset">Zaalarmowani</span> funkcjonariusze skrupulatnie sprawdzają dom Meiwesa. W&nbsp;lodówce znajdują blisko 30 kilogramów mięsa; to wszystko, co zostało z&nbsp;60 kilogramów Brandesa. Armin trafia natychmiast na komisariat i&nbsp;na przesłuchanie. Sprawa ostatecznie ląduje w&nbsp;sądzie, a&nbsp;ten w&nbsp;pierwszej instancji skazuje go na osiem lat więzienia. Wyrok jest skandalicznie niski, ponieważ wymiar sprawiedliwości w&nbsp;Niemczech nie ma doświadczenia w&nbsp;podobnych sprawach. Bierze też pod uwagę nagranie, na którym Brandes wyraża zgodę na zabicie i&nbsp;pożarcie. Wyrok oburza poruszoną do głębi opinię publiczną. Proces trafia do apelacji i&nbsp;w&nbsp;2006 roku sąd drugiej instancji zmienia wyrok: za zabicie i&nbsp;zjedzenie kompana &ndash; dożywocie. Nie może być tutaj innej kary, to było oczywiste. Meiwes próbuje się bronić. Tłumaczy, że pożarty mężczyzna chciał tego, wyraził utrwaloną na taśmie zgodę. Sąd jednak nie przyjmuje tych argumentów. Zasądza możliwość warunkowego zwolnienia dopiero po piętnastu latach.</p>

    <p class="tekst"><span class="reset">Armin</span> trafia do więzienia, a&nbsp;media ogłaszają sprawę wielodniową sensacją. Dziennikarze na wyścigi chcą przeprowadzać wywiady z&nbsp;kanibalem z&nbsp;Rotenburga. Oczekują spotkania z&nbsp;kimś, kto będzie sprawiał wrażenie potwora. Zamiast tego widzą człowieka spokojnego, oczytanego, z&nbsp;zamiłowaniem do komputerów. Meiwes zdaje sobie sprawę, że czeka go dożywotni wyrok z&nbsp;możliwością warunkowego zwolnienia dopiero po piętnastu latach, więc w&nbsp;zamknięciu staje się wzorowym więźniem. Zajmuje się sztuką (maluje), pracuje w&nbsp;radiowęźle, a&nbsp;nawet idzie dalej i&nbsp;rezygnuje z&nbsp;jedzenia mięsa. Jego zachowanie pozwala mu na całodzienne przepustki, realizowane od 2018&nbsp;roku. Może wtedy wychodzić z&nbsp;zakładu karnego (w&nbsp;przebraniu, aby nie być rozpoznanym) i&nbsp;poruszać się po terytorium Nadrenii Północnej-Westfalii. Od&nbsp;chwili uwięzienia wielokrotnie apeluje o&nbsp;całkowite zwolnienie, ale sąd jest niewzruszony w&nbsp;tym względzie i&nbsp;konsekwentnie odmawia.</p>

    <div class="_idgenobjectlayout">
      <div id="calibre_link-55" class="calibre6">
        
      </div>
    </div>

    <p class="tekst1" id="calibre_link-56"><span class="reset">Sprawa</span> „kanibala z&nbsp;Rotenburga” stała się przedmiotem dyskusji o&nbsp;moralności i&nbsp;prawie. Pojawiły się głosy, że jednak powinien zostać wypuszczony, biorąc pod uwagę to, że jego ofiara wyraziła zgodę na zabicie i&nbsp;zjedzenie. Sam osadzony twierdzi, że nie było to morderstwo, lecz samobójstwo z&nbsp;jego udziałem i&nbsp;pomocą. Debata obejmuje zarówno media, jak i&nbsp;opinię publiczną. Pomimo wszystkiego, co się wokół niej dzieje, historia Armina Meiwesa to jedno wielkie pytanie o&nbsp;granice dobrowolnej zgody, prawa i&nbsp;człowieczeństwa. Nie ma na nie łatwej odpowiedzi.</p>
  </div>
</div>


<div id="calibre_link-5" class="calibre3">
  <div class="podstawowa-ramka-tekstowa">
    <h1 class="numer_rozdzialu" id="calibre_link-27">DZIEWCZYNA, KTÓRA WTOPIŁA SIĘ W&nbsp;KANAPĘ</h1>

    <p class="bez_wciecia">Wchodząc<span class="reset"> do</span> mieszkania Fletcherów, ratownicy zapalają latarki. Niewiele widać w&nbsp;ich mdłym świetle, ale i&nbsp;tak nie sposób zignorować stada szarych brudnych myszy wybiegających teraz z&nbsp;piekielnym wizgiem na środek salonu. Tylko skąd one się biorą? Szybka ocena sytuacji: najwyraźniej walą całą chmarą z&nbsp;najniższej kondygnacji przerażającego imperium brudu, powoli wyłaniającego się przed oczami przybyłych z&nbsp;piwnicznego mroku. Teraz widać już prawie wyraźnie, skąd się biorą: myszy piszczą, wiją się i&nbsp;tratują, biegając dookoła i&nbsp;wewnątrz zniszczonej, gnijącej kanapy dominującej pośrodku salonu. To tam armia gryzoni uwiła sobie gniazdo. Ale nawet myszy, tak łatwo przecież adaptujące się nawet do najgorszych i&nbsp;niehigienicznych warunków, nie są w&nbsp;stanie dłużej bytować w&nbsp;kanapie Fletcherów. Odrażający mebel, który od razu przykuł uwagę ratowników po wejściu do pomieszczenia, cuchnie niewyobrażalnie. W&nbsp;dodatku sączy się z&nbsp;niego na spróchniałą podłogę kałuża czegoś brunatnego, co potem okaże się mieszaniną kału, moczu i&nbsp;innych wydzielin chorego ludzkiego ciała, a&nbsp;tego nawet przyzwyczajone do ekstremów myszy nie mogą znieść. Smród i&nbsp;budzący zgrozę widok są dla przybyłych porażające. Jedna z&nbsp;ratowniczek ucieka w&nbsp;popłochu z&nbsp;krzykiem.</p>

    <p class="tekst">Z&nbsp;półmroku zaczynają teraz wyłaniać się coraz to nowe i&nbsp;przerażające szczegóły. Lewa część kanapy jest zarwana i&nbsp;przeżarta przez zalegające na niej od miesięcy fekalia. Zapadła się pod jakimś ciężarem, tworząc dół &ndash; w&nbsp;nim zalegają litry wydzielin ludzkiego ciała. W&nbsp;tym odrażającym bajorze naraz ratujący z&nbsp;trudem dostrzegają coś, co w&nbsp;pierwszej chwili wydaje się częścią ludzkiego szkieletu. Co to jest? Żeby stwierdzić, trzeba podejść bliżej, pokonując odrazę. Okazuje się, że to przeżarte kałem i&nbsp;ropą, oblepione wijącymi się larwami owadów i&nbsp;wychudzone na szkielet nogi leżącej na kanapie dziewczyny. Ratownicy stwierdzają to z&nbsp;przerażeniem i&nbsp;zdumieniem. Wrażenie jest takie, jakby ktoś uderzył obuchem w&nbsp;głowę.</p>

    <p class="tekst"><span class="reset">Z&nbsp;bliska widać, że kobieta jest wręcz stopiona ze skórzanym meblem &ndash; nie ma na to lepszego określenia. Stworzyła z&nbsp;zabrudzoną kanapą jedną całość, widocznie przez długi czas leżąc tam bez ruchu. Larwy pokrywają nie tylko jej nogi, są także w&nbsp;kroczu i&nbsp;pachwinach, a&nbsp;kolejna kolonia zajęła głęboką na kilka centymetrów ranę, biegnącą przez lewy pośladek, miednicę i&nbsp;część uda. Świadkowie mówili potem, że wyglądało to, jakby dziewczyna była ubrana w&nbsp;żywą, wijącą się bieliznę. Smród i&nbsp;widok są tak okropne, że drugi z&nbsp;ratowników nie wytrzymuje: otwierając panicznie okna (choć trochę zniwelować ten odór!), wybiega na zewnątrz, gdzie najpierw w&nbsp;torsjach zwraca śniadanie, a&nbsp;następnie traci przytomność. Ostatnia znajdująca się na miejscu ratowniczka nadal stoi sparaliżowana obrzydzeniem i&nbsp;strachem. Jak</span> zahipnotyzowana nie może oderwać wzroku od kanapy, na której właśnie dogorywa trzydziestosześcioletnia Lacey Fletcher.</p>

    <p class="tekst"><span class="reset">To</span> jej ciało, pożerane przez larwy i&nbsp;do połowy zatopione w&nbsp;fekaliach, leży na upiornej kanapie. Młoda kobieta wygląda niczym groteskowa syrena: górna część jej ciała spoczywa na drugiej, niezarwanej stronie mebla i&nbsp;jest kompletnie brunatna od odchodów i&nbsp;innych wydzielin. Stopioną z&nbsp;kanapą istotę oblepiają one wszędzie: są w&nbsp;uszach, na twarzy, na włosach, które przypominają zniszczony pędzel malarski. Zdają się też przyrastać do części pleców znajdującej się w&nbsp;embrionalnej pozycji kobiety. Obraz ten paraliżuje pracownicę socjalną do tego stopnia, że z&nbsp;najwyższym trudem rejestruje to, co widzi. Początkowy szok zaczyna jednak zamieniać się w&nbsp;otępienie; pojawiają się też pierwsze refleksje. „Dlaczego kobieta ma podciągniętą bluzkę i&nbsp;odsłonięte piersi?” &ndash; zastanawia się ratowniczka, oszołomiona potwornym smrodem. Robiąc krok w&nbsp;kierunku kanapy, ze zgrozą rejestruje, że leżąca na niej postać lekko porusza dolną szczęką, jakby coś przeżuwała. W&nbsp;chwili, gdy do ratowniczki dociera, że jedyne, co może przeżuwać, to kawałki zgniłej gąbki z&nbsp;mebla, traci przytomność.</p>

    <p class="tekst">Upadając,<span class="reset"> rozcina</span> sobie łuk brwiowy; przybyły tymczasem na miejsce policjant nie zdążył jej złapać. W&nbsp;pokoju zaczynają pojawiać się kolejne służby ratunkowe, a&nbsp;w&nbsp;powietrzu krąży niewypowiedziane pytanie: co tu, do cholery, się dzieje?</p>

    <p class="tekst">Tę opowieść odkładałem,<span class="reset"> ile</span> się dało. Przeczuwałem, że robienie dokumentacji do tej makabrycznej sprawy będzie wiązało się z&nbsp;oglądaniem zdjęć żywcem wyjętych z&nbsp;horrorów. Siedzicie wygodnie? Dobrze wam radzę: odstawcie kawę czy co tam popijacie i&nbsp;w&nbsp;żadnym wypadku niczego nie jedzcie. Zaczynamy podróż do ostatniego kręgu piekieł.</p>

    <div class="_idgenobjectlayout">
      <div id="calibre_link-57" class="calibre6">
        
      </div>
    </div>

    <p class="tekst"><span class="reset">Sprawa</span> dotyczy Lacey Fletcher &ndash; trzydziestosześcioletniej kobiety z&nbsp;autyzmem, którą znaleziono umierającą w&nbsp;styczniu 2022 roku w&nbsp;rodzinnym domu w&nbsp;Slaughter w stanie Luizjana. Rzeczywiście, jak opisywały lokalne i&nbsp;krajowe media, po odkryciu w&nbsp;domu rodzinnym, który na wiele lat stał się jej domem tortur, była dosłownie wtopiona w&nbsp;kanapę. Ostatnią dekadę życia spędziła bowiem, leżąc na niej, pozbawiona opieki, pomocy, a&nbsp;nawet podstawowej troski rodzicielskiej. Jak mówili ratownicy, a&nbsp;potwierdził to później koroner &ndash; ciało miała wyniszczone, wychudzone, pokryte odchodami, ranami i&nbsp;larwami much. Właściwie wegetowała zatopiona we własnym moczu, kale i&nbsp;w&nbsp;ropie. To dowodziło, że zanim umarła, musiała przejść przez wszystkie piekielne kręgi. Spektakl cierpienia rozegrał się w&nbsp;mieście Slaughter, co można przetłumaczyć jako „rzeźnia”. Czarny humor? Gwarantuję, że ta historia nie ma nic wspólnego z&nbsp;humorem w&nbsp;żadnym kolorze.</p>

    <p class="tekst"><span class="reset">Jest</span> wiele black zespołów, które mają w&nbsp;nazwach słowo <span class="italic"><span class="reset">slaughte</span>r</span><span class="reset">, istnieje</span> też mnóstwo horrorów z&nbsp;taką nazwą. Najczęściej to określenie nacechowane: oznacza krwawą jatkę podszytą złą intencją. Trudno nie zauważyć, że to słowo ma fatalną konotację. Tymczasem nazwa miasteczka, o&nbsp;którym opowiadam, wbrew pozorom nie powinna się tak kojarzyć. Pochodzi od nazwiska rodziny Slaughterów, która osiedliła się na tym terenie w&nbsp;XIX wieku. Slaughterowie posiadali dużą posiadłość: mieli tam pola, zatrudniali sporo osób, zapewniając utrzymanie im i&nbsp;ich rodzinom. Wybudowali też w&nbsp;okolicy linie kolejowe, zatem trzeba stwierdzić, że ta rodzina mocno przyczyniła się do rozwoju regionu. Na ich cześć stację kolejową nazwano Slaughter Station, a&nbsp;z&nbsp;czasem całe miasto zyskało nazwę Slaughter. Dziś to niewielka miejscowość w&nbsp;stanie Luizjana, położona zaledwie kilkanaście minut drogi od Batton Rouge. Typowe spokojne miasteczko z&nbsp;tamtych rejonów, w&nbsp;którym nie dzieje się wiele. Organizowane kilka razy do roku festyny, jakieś wspólne grille, mistrzostwa stanowe w&nbsp;bingo &ndash; to najważniejsze rozrywki, jakie miasto może zaoferować mieszkańcom i&nbsp;przyjezdnym. Ludzie za to są tam bardzo zżyci &ndash; wszyscy się znają, utrzymują ze sobą dobre kontakty. Bardzo chętnie się ze sobą socjalizują, stanowiąc zgraną, dość jednolitą społeczność.</p>

    <p class="tekst"><span class="reset">Znacie</span> to: w&nbsp;Slaughter każdy nowy samochód, który zaparkuje obok sąsiada, wzbudza zainteresowanie. Każdy przyjezdny, choćby zatrzymujący się tylko na chwilę, jest poddany sąsiedzkiej lustracji. Sielanka. Ale to właśnie w&nbsp;takim miasteczku w&nbsp;jednym z&nbsp;domów ze schludnie pomalowanym na biało płotem i&nbsp;idealnie przystrzyżonym trawnikiem doszło do niewyobrażalnego aktu zła, który kwestionuje miejsce naszego gatunku jako postawionego najwyżej w&nbsp;ewolucyjnej hierarchii. W&nbsp;jednym z&nbsp;takich zwyczajnych domów urodziła się Lacey Ellen Fletcher i&nbsp;tam też ostatecznie skonała kilkadziesiąt lat później w&nbsp;niewyobrażalnych męczarniach.</p>

    <div class="_idgenobjectlayout">
      <div id="calibre_link-58" class="calibre6">
        
      </div>
    </div>

    <p class="tekst"><span class="reset">Z&nbsp;początku Lacey była oczkiem w&nbsp;głowie rodziców &ndash; w&nbsp;pierwszych latach największym ich skarbem. Sheila i&nbsp;Clay Fletcherowie bardzo kochali córeczkę, a&nbsp;rodzina uchodziła za wzorcową dla klasy średniej w&nbsp;tamtych okolicach. Już po makabrycznym odkryciu sąsiedzi w&nbsp;rozmowach z&nbsp;mediami wspominali często Fletcherów jako „filary lokalnego społeczeństwa”. No i&nbsp;nie bez powodów. Rodzice Lacey byli mocno zaangażowani w&nbsp;życie miasta. Clay, głowa rodziny, był wieloletnim pracownikiem samorządowym i&nbsp;członkiem lokalnej rady miejskiej. Organizował co jakiś czas festyny dla społeczności, udzielał się też społecznie. Jego żona Sheila także była aktywna: działała jako wolontariuszka i&nbsp;przewodnicząca komitetów obywatelskich, jeździła po okolicznych szpitalach, organizowała warsztaty dla dzieci. Na pozór byli to bardzo dobrzy ludzie, poważani przez lokalną społeczność. Ale tylko na pozór. Jakby mało było wszystkiego, para była znana jako ludzie bardzo religijni; pełnili wysokie funkcje w&nbsp;lokalnej społeczności. Gdy więc w&nbsp;listopadzie 1985 roku urodziła im się córka, zajmowali się nią także wzorowo. Dziecko dorastało i&nbsp;było ciche, nieco nieśmiałe, ale też na swój sposób urocze. Zawsze grzeczna w&nbsp;stosunku do dorosłych, zawsze uprzejma&nbsp;&ndash; Lacey</span> Fletcher była przez wszystkich lubiana.</p>

    <p class="tekst"><span class="reset">Po</span> rozpoczęciu edukacji dziewczynka uczęszczała do Brownsville Baptist Academy. To prywatna szkoła o&nbsp;profilu chrześcijańskim; jej nauczyciele wspominali Lacey jako dziecko bystre, bardzo urocze, uprzejme, choć troszkę nieśmiałe. Ta zauważalna nieśmiałość nie wzbudzała jeszcze niepokoju rodziców, którzy traktowali córkę jak zwyczajne, miłe dziecko. Dziewczynka miała w&nbsp;szkole kilka koleżanek, ale nigdy nie była duszą towarzystwa &ndash; raczej osobą, która na lekcjach siedziała z&nbsp;tyłu, skrupulatnie notowała i&nbsp;generalnie pilnowała się, żeby nie wychodzić przed szereg. Uwielbiała za to nabożeństwa i&nbsp;ledwo kończyło się jedno niedzielne spotkanie modlitewne, już dopytywała, kiedy może wrócić do kaplicy na kolejne. Dość wcześnie zaczęły jednak ujawniać się w&nbsp;jej osobowości inne rysy, świadczące o&nbsp;rozwijającej się chorobie. Lacey bowiem w&nbsp;ostatnich latach życia była chora, i&nbsp;to poważnie.</p>

    <p class="tekst"><span class="reset">Wczesne</span> objawy zaburzeń psychicznych pojawiły się u&nbsp;niej mniej więcej w&nbsp;wieku dziesięciu lat. Zaczęła się wtedy zachowywać inaczej niż wcześniej: stała się wycofana, kryła się przed ludźmi &ndash; wręcz bała się ich. Choć pierwsze objawy były niewinne, dziewczynka chowała się za mamą, kiedy do domu przychodził ktoś obcy. Niby nic poważnego, jednak bardzo szybko zaczęło to niepokoić rodziców. Gdy pewnego dnia podczas wizyty listonosza ze strachu ich córka oddała mocz na podłogę, Sheila i&nbsp;Clay zaczęli nabierać poważniejszych podejrzeń. Zdarzało się jej również reagować nazbyt panicznie, gdy rodzice chcieli ją zabrać na wycieczkę poza miasto &ndash; czy ogólniej w&nbsp;miejsca, których nie znała. Mimo wszystko najbliżsi dziewczynki nie szukali dla niej jeszcze żadnej pomocy psychologicznej. W&nbsp;tym przypadku „jeszcze” jest zresztą nie na miejscu: oni jej nigdy nie poszukali. I&nbsp;to był błąd, bo &ndash; jak się miało okazać &ndash; Lacey potrzebowała pomocy jak nikt. Pod koniec rozdziału napiszę szerzej o&nbsp;tym, na co cierpiała Lacey Fletcher &ndash; teraz chcę tylko zaznaczyć, że była to zapewne lekka forma autyzmu plus skrajne zaburzenia lękowe. Ta diagnoza pojawiła się dużo, dużo później &ndash; boleśnie za późno.</p>

    <p class="tekst"><span class="reset">Zmiana</span> zachowania, wycofanie Lacey zaczęły odbijać się nie tylko na funkcjonowaniu domu, ale także na jej życiu szkolnym. Dziewczynka podczas lekcji miewała ataki paniki. Czasem zaczynała też wykonywać dziwne gesty: mimowolnie machała rękoma lub też kompulsywnie, z&nbsp;hałasem otwierała i&nbsp;zamykała wielokrotnie zeszyt za każdym razem, kiedy zaledwie miała przerzucić w&nbsp;nim stronę. Coraz częściej też zaczynały u&nbsp;niej występować tiki nerwowe. Gdy rówieśnicy zorientowali się, że dziewczyna zachowuje się niestandardowo (mówiąc delikatnie), zamienili jej życie w&nbsp;piekło. Część klasy wyśmiewała jej tiki, ktoś maniakalne przerzucanie kartek w&nbsp;zeszycie. W&nbsp;konsekwencji liczba kolegów i&nbsp;koleżanek zaczynała gwałtownie topnieć, a&nbsp;Lacey nieuchronnie zaczęła zamykać się w&nbsp;sobie. Najgorsze jednak miało dopiero nadejść &ndash; okres dojrzewania, sam z&nbsp;siebie generujący kolejne problemy. Odtrącanie przez rówieśników musiało niechybnie odbić się na życiu dorastającej dziewczyny, no i&nbsp;się odbiło. Oceny zaczęły pikować do najniższych poziomów, ale i&nbsp;to nie było jeszcze najgorsze. Dojrzewający młodzi ludzie przeżywają prawdziwą rewolucję hormonalną, to rzecz oczywista. Zmienia się ciało i&nbsp;umysł, człowiek staje się jakby zupełnie nowy. Inne są teraz także zainteresowania. Chłopców zaczyna pociągać motoryzacja, sport i&nbsp;dziewczęta; żołnierzyki idą w&nbsp;kąt. Dziewczyny natomiast porzucają lalki i&nbsp;maskotki na rzecz kosmetyków i&nbsp;ciuchów, a&nbsp;na pierwsze miejsce wybija się sfera uczuciowa. U&nbsp;Lacey było inaczej.</p>

    <p class="tekst"><span class="reset">Dziewczyna</span> od dawna była zagorzałą fanką kreskówek Disneya, a&nbsp;w&nbsp;trakcie dojrzewania &ndash; no cóż, nic się nie zmieniło. Jakby hormony nie zadziałały u&nbsp;niej tak, jak powinny. Zainteresowanie bajkami nie gasło, wręcz się nasilało. Gdy więc jeden z&nbsp;klasowych kolegów umówił się z&nbsp;nią na randkę (w&nbsp;domu Fletcherów, bo dziewczyna zdecydowanie odrzuciła wszystkie propozycje wyjścia na miasto), doszło do katastrofy. Chłopak przyszedł podekscytowany na umówione spotkanie, lecz gdy usiedli razem na kanapie, a&nbsp;Lacey włączyła <span class="italic">Króla lwa</span><span class="reset">, sprawy</span> szybko nabrały paskudnego obrotu. Młody człowiek, liczący co najmniej na trzymanie dziewczyny za rękę i&nbsp;niewinnego całusa &ndash; zamiast skorzystać z&nbsp;propozycji i&nbsp;obejrzeć wspólnie perypetie Simby, ryknął śmiechem i&nbsp;wyszedł bez słowa pożegnania. Rozpowiedział też o&nbsp;nieudanej randce wśród znajomych. Słowem, nadciągała katastrofa. Lacey, która i&nbsp;tak nie cieszyła się przesadną popularnością w&nbsp;szkole, teraz dostała się na języki z&nbsp;nowego powodu. Fala hejtu, z&nbsp;jakim musiała się zmierzyć, zniszczyłaby nawet zdrową osobę, a&nbsp;przy jej kruchej osobowości była dla niej prawdziwą katastrofą. Zaczęły się wyzwiska: do najbardziej niewinnych należały „dzieciak” czy „dzieciątko”. Koleżanki i&nbsp;koledzy ignorowali ją, nikt nie liczył się z&nbsp;jej zdaniem, a&nbsp;gdy próbowała się odzywać w&nbsp;towarzystwie, zazwyczaj była gaszona odzywką: „Idź sobie <span class="italic">Króla lwa</span> obejrzyj”.</p>

    <p class="tekst"><span class="reset">Nic</span> więc dziwnego, że jej obecność w&nbsp;szkole stawała się coraz rzadsza. Gdy okrutne żarty zaczęły eskalować, a&nbsp;wyniki w&nbsp;nauce niebezpiecznie się obniżać, rodzice zdecydowali się na nauczanie domowe. Z&nbsp;ich późniejszej relacji wynika, że decyzja taka została podjęta dla dobra córki. Jednak nauczyciele mieli inne zdanie: uważali, że była ona pochopna, ale nie mogli nic zrobić. U&nbsp;Lacey zainteresowanie bajkami, w&nbsp;odpowiednich proporcjach przecież normalne nawet u&nbsp;dorosłej osoby, było objawem regresu, dziecinnienia. Prawda o&nbsp;jej nieprzychodzeniu do szkoły była jednak dużo głębsza. Słabe wyniki w&nbsp;nauce, prześladowanie przez rówieśników i&nbsp;wynikająca z&nbsp;tego decyzja rodziców to jedno. Inną sprawą było to, że dziewczyna wolała nie przychodzić do szkoły, ponieważ panicznie zaczęła się bać wychodzenia z&nbsp;domu.</p>

    <p class="tekst"><span class="reset">Nowy</span> objaw dawał o&nbsp;sobie znać stopniowo. Rodzice wspominali, że z&nbsp;początku ich córka zaczynała płakać, gdy rodzina wspólnie gdzieś wychodziła, na przykład do sklepu. Bezpieczną strefą stał się wówczas dla niej przydomowy ogródek. Wszystko, co poza nim, było już zagrażające i&nbsp;nie do przyjęcia. Z&nbsp;czasem ta strefa bezpieczeństwa zaczęła się dramatycznie kurczyć: wnętrze domu zredukowało się do czterech ścian pokoju, a&nbsp;następnie bezpieczeństwo dawała wyłącznie kanapa, z&nbsp;której ostatecznie nigdy już miała nie wstać. Moment, w&nbsp;którym Fletcherowie zdecydowali, że córka nie pójdzie do szkoły, czyli de facto nie wróci do społeczeństwa, był momentem kluczowym dla jej losów: Lacey zaczynała znikać ludziom z&nbsp;oczu, aż zniknęła na dobre.</p>

    <p class="tekst"><span class="reset">Nagle</span> jakby zniknęła z&nbsp;horyzontu: wygumkowała się ze wszystkich festynów, z&nbsp;tak lubianych nabożeństw, z&nbsp;towarzyskich spotkań w&nbsp;niewielkim gronie. Sąsiedzi między sobą plotkowali, że widzą ją coraz rzadziej, jednak nie nadawali tym uwagom specjalnego znaczenia. Któryś z&nbsp;nich wspomniał już po fakcie odnalezienia zaniedbanej dziewczyny, że kiedyś widział, jak trenuje ona hantelkami przed domem, ale ten trening miał być bardzo dziwny. Lacey wymachiwała nimi w&nbsp;nieskoordynowany sposób, który sąsiad określił jako „niepokojący”. Mówiąc wprost, było widać, że dzieje się z&nbsp;nią coś niedobrego. Nieliczne koleżanki, które trwały przy córce Fletcherów, opowiadały, że wielokrotnie i&nbsp;bezskutecznie próbowały się do niej dodzwonić. Rodzice tłumaczyli zakłócenia w&nbsp;komunikacji tym, że nie ma jej w&nbsp;domu lub śpi, ewentualnie źle się czuje. Jednym słowem: kontakty zostały zerwane. Nawet listonosz, który regularnie zostawiał korespondencję rodzinie Fletcherów, wspominał, że czasem miał wrażenie, iż Lacey po prostu gdzieś wyjechała. Potem nabrał przekonania, że Fletcherowie wysłali ją do jakiejś szkoły z&nbsp;internatem. Niemożliwym się wydawało, żeby z&nbsp;dnia na dzień po prostu zniknęła. To, co się działo za zamkniętymi drzwiami domu Fletcherów, pozostało okryte tajemnicą.</p>

    <div class="_idgenobjectlayout">
      <div id="calibre_link-59" class="calibre6">
        
      </div>
    </div>

    <p class="tekst"><span class="reset">3&nbsp;stycznia 2022 roku około godziny 7:35 Sheila Fletcher zadzwoniła pod numer 911, informując dyspozytora, że „jej córka chyba nie oddycha”, ale choć przeszukałem sieć, nie natrafiłem na transkrypcję tej rozmowy. Wiadomo jednak, że to Sheila dzwoniła oraz że zgłosiła zgon córki. Wahała&nbsp;się&nbsp;zresztą, czy zgon już nastąpił, czy jej dziecko dopiero&nbsp;dogorywa (jakkolwiek źle to brzmi, a&nbsp;zdaje się, że Sheila&nbsp;nie czuła, jak to zabrzmiało). Operator przekazał więc standardowe instrukcje dotyczące resuscytacji krążeniowo-oddechowej, do której rodzice mieli rzekomo się zastosować. Trudno w&nbsp;to</span> uwierzyć, pamiętając, że według koronera stan ciała dziewczyny wskazywał na zaawansowany rozkład.</p>

    <p class="tekst"><span class="reset">Na</span> miejsce przyjechały dwie ratowniczki medyczne oraz ratownik, a&nbsp;także funkcjonariusze szeryfa z&nbsp;East Feliciana. Ze&nbsp;sporządzonych później raportów wynika, że były to dwie osoby. Dodatkowo na miejscu z&nbsp;czasem pojawił się też koroner. Po wejściu do domu Fletcherów medycy natychmiast przerwali nieudolnie prowadzone przez rodziców działania reanimacyjne; starali się oni cokolwiek chaotycznie robić przy ciele swojego dziecka. Nie przynosiło to żadnego rezultatu. Zresztą „reanimacja” nie mogła w&nbsp;niczym już pomóc, bo ratownicy zastali ciało dziewczyny nie tyle sztywne, ile z&nbsp;widocznymi już oznakami rozkładu i&nbsp;&ndash; powtórzmy to raz jeszcze &ndash; dosłownie wtopione w&nbsp;skórzaną tapicerkę kanapy.</p>

    <p class="tekst"><span class="reset">Tu</span> dwa słowa o&nbsp;„wtopieniu w&nbsp;kanapę”. To nie przenośnia. Dolna część ciała Lacey była zanurzona w&nbsp;ekskrementach, co powodowało silne stany zapalne. Na ciele tworzyły się rany, zaczynały się procesy gnilne, a&nbsp;sącząca się powoli, miejscami krzepnąca ropa i&nbsp;krew wydobywające się z&nbsp;niej w&nbsp;trakcie procesów gojenia scaliły się ze skórą kanapy w&nbsp;jedność. Naprawdę nie do pomyślenia, żeby takie rzeczy działy się choćby kilkaset lat temu, a&nbsp;przypominam, że mówimy o&nbsp;wydarzeniach z&nbsp;2022&nbsp;roku, sprzed czterech lat.</p>

    <p class="tekst"><span class="reset">Zaniedbana, pozostawiona</span> samej sobie córka Fletcherów w&nbsp;chwili odkrycia jej na fatalnej kanapie ważyła 43 kilogramy (informację taką podali ratownicy w&nbsp;aktach sprawy). Wymiociny i&nbsp;odchody wżarły się w&nbsp;każdy zakamarek jej ciała. Były we włosach, na twarzy, w&nbsp;uszach, ale także zalegały w&nbsp;żołądku razem z&nbsp;kawałkami gąbki z&nbsp;materaca. To jasny sygnał: w&nbsp;ostatnich dniach życia dziewczyna żywiła się tym, na czym leżała: gąbką i&nbsp;wżartymi w&nbsp;nią odchodami. Gdy koroner otrząsnął się z&nbsp;osłupienia, szoku i&nbsp;obrzydzenia &ndash; ogłosił zgon na miejscu. Ale od razu też wszczął śledztwo ze względu na widoczne gołym okiem zaniedbania rodziców i&nbsp;nieludzkie warunki, w&nbsp;jakich dziewczyna była przetrzymywana.</p>

    <div class="_idgenobjectlayout">
      <div id="calibre_link-60" class="calibre6">
        
      </div>
    </div>

    <p class="tekst"><span class="reset">Pomieszczenie</span> z&nbsp;lekka przewietrzono, wpuszczono trochę światła i&nbsp;rozpoczęły się rutynowe czynności. Na początek zbadano kanapę, całe pomieszczenie i&nbsp;oczywiście to, co zostało z&nbsp;Lacey. Okazało się, że brud wżerający się w&nbsp;każdy zakamarek jej ciała to nie koniec horroru. Znaleziono także larwy owadów (były całe ich masy) i&nbsp;roje myszy, które zamieszkały wewnątrz kanapy. Młoda kobieta miesiącami leżała zanurzona we własnych odchodach, tym samym stając się dla nich pożywką. Stan kobiety był tak zły, że jedna z&nbsp;pracownic medycznych po obejrzeniu jej ciała musiała przejść leczenie psychiatryczne. Jeszcze w&nbsp;trakcie procesu była przekonana (i&nbsp;przekonywała o&nbsp;tym przysięgłych), że kiedy zobaczyła dziewczynę, ta przeżuwała w&nbsp;ustach kawałek gąbki z&nbsp;feralnej kanapy. „A&nbsp;więc żyła” &ndash; upierała się kobieta &ndash; „i&nbsp;wegetowała na najniższym z&nbsp;możliwych poziomów człowieczeństwa”.</p>

    <p class="tekst"><span class="reset">Jeszcze</span> bardziej przerażające jest to, co wykazała autopsja. Pochodząca z&nbsp;kanapy gąbka rzeczywiście znajdowała się w&nbsp;ustach zmarłej. Ratowniczka miała już później nigdy nie wrócić do służby.</p>

    <div class="_idgenobjectlayout">
      <div id="calibre_link-61" class="calibre6">
        
      </div>
    </div>

    <p class="tekst"><span class="reset">Funkcjonariusze</span> policji nawet przez sekundę się nie wahali, zaciskając kajdanki na nadgarstkach rodziców Lacey. Ale gdy ci znaleźli się na posterunku, zaczęli przedstawiać własną wersję wydarzeń: przekonywali stróżów prawa, że stan, w&nbsp;jakim znalazła się ich córka, był jej wyborem. Twierdzili też, że kobieta miała tak silną fobię społeczną, tak bardzo bała się ludzi, że najlepiej czuła się w&nbsp;domu na własnej kanapie. Zatrzymajmy się przez chwilę przy tej wersji.</p>

    <p class="tekst"><span class="reset">Czym</span> jest fobia społeczna i&nbsp;czy w&nbsp;ogóle mogła mieć wpływ na sytuację, w&nbsp;jakiej znalazła się bohaterka niniejszej opowieści? Zaburzenia lękowe, agorafobia i&nbsp;fobia społeczna (na to według rodziców cierpiała Lacey) to silny lęk przed opuszczeniem domu lub przebywaniem w&nbsp;otwartych przestrzeniach. Często towarzyszy mu paniczny strach przed kontaktami z&nbsp;ludźmi i&nbsp;jakąkolwiek oceną z&nbsp;ich strony. Objawy, które mogła przejawiać Lacey, to był lęk przed wychodzeniem z&nbsp;domu, unikanie wizyt lekarskich, unikanie wizyt w&nbsp;kościele i&nbsp;w&nbsp;ogóle wizyt w&nbsp;miejscach, gdzie są ludzie. Taki rodzaj kontaktów wywoływał u&nbsp;niej ataki paniki. I&nbsp;rzeczywiście: podobne zaburzenia, jeśli pozostawić je bez leczenia, potrafią w&nbsp;najpaskudniejszy sposób zdominować życie chorej osoby, stopniowo je niszcząc. Wszyscy jednak zgodzimy się, że ktoś, kto nie wychodzi najpierw z&nbsp;domu, w&nbsp;kolejnym etapie z&nbsp;pokoju, a&nbsp;następnie redukuje swoją przestrzeń życiową wyłącznie do kanapy &ndash; bezwarunkowo i&nbsp;w&nbsp;trybie natychmiastowym powinien zostać poddany leczeniu. Tej świadomości, a&nbsp;może tej chęci nie było u&nbsp;rodziców zaniedbanej dziewczyny.</p>

    <p class="tekst">Śledczy<span class="reset"> brali</span> początkowo pod uwagę, że fobie rzeczywiście mogły być jedną ze składowych tej tragedii. Jednak gdy ruszyły przesłuchania sąsiadów i&nbsp;społeczności Slaughter, szybko ustalono, że Lacey nie miała żadnych wizyt lekarskich w&nbsp;ciągu ostatnich dziesięciu, a&nbsp;nawet dwunastu lat. Rodzice nie mieli też żadnych dokumentów córki &ndash; nie tylko tych medycznych, potwierdzających stan zdrowia czy proces leczenia, ale najbardziej podstawowych. Dziewczyna nie miała więc choćby dowodu tożsamości, żadnej legitymacji, prawa jazdy, po prostu niczego. Wegetowała jako byt pozbawiony człowieczeństwa w&nbsp;każdym z&nbsp;możliwych znaczeń. Funkcjonariusze szybko zatem doszli do przekonania, że ich pierwsze wrażenia są uzasadnione i&nbsp;Lacey była zaniedbana tak bardzo, jak tylko można sobie to wyobrazić. A&nbsp;żeby powiedzieć dosadniej: stopień zaniedbania przekraczał wszelkie wyobrażenia. W&nbsp;domu nie było także żadnych leków ani niczego, co mogłoby sugerować, że rodzice w&nbsp;jakikolwiek sposób i&nbsp;na jakimkolwiek etapie choroby chcieli pomóc swojemu dziecku. Kanapa, na której (jak ustalono później) dziewczyna spędziła ponad dekadę swojego krótkiego życia, była zarówno jej domem, toaletą, łóżkiem &ndash; a&nbsp;w&nbsp;końcu obróciła się też w&nbsp;trumnę. Szybko stało się jasne, że Sheila i&nbsp;Clay nie unikną postawienia przed sądem.</p>

    <div class="_idgenobjectlayout">
      <div id="calibre_link-62" class="calibre6">
        
      </div>
    </div>

    <p class="tekst"><span class="reset">Gdy</span> do tego doszło (w 2022 roku), najpierw zarzucono im morderstwo drugiego stopnia, które w&nbsp;stanie Luizjana zagrożone jest karą dożywotniego pozbawienia wolności. Prokurator generalny stanu mówił o&nbsp;tej sprawie wtedy: „To nie jest przypadek, to nie jest tragiczna pomyłka, to było wieloletnie, skrajne zaniedbanie, to było powolne uśmiercanie człowieka w&nbsp;czterech ścianach jego własnego domu”. Fletcherów w&nbsp;tej fazie procesu wypuszczono za kaucją, ale w&nbsp;2023 roku ława przysięgłych ponownie oskarżyła ich o&nbsp;morderstwo.</p>

    <p class="tekst"><span class="reset">Gdy</span> śledczy zbierali kolejne informacje, pojechali do szpitala w&nbsp;Slaughter. Tam okazało się, że Lacey nie tylko nie przechodziła w&nbsp;ciągu ostatnich lat żadnych rutynowych kontroli, ale także nigdy nie zaaplikowano jej żadnego z&nbsp;obowiązkowych szczepień; nie było również badań ani kartoteki medycznej osoby o&nbsp;takich personaliach. Gdy policja dopytywała rodziców, dlaczego nie zaszczepili córki, odpowiedzieli, że chcieli uniknąć postępowania wbrew jej woli. „Szanowaliśmy jej dorosłość, pozwalaliśmy jej na zachowanie pełnej autonomii i&nbsp;niezależności” &ndash; przekonywali.</p>

    <p class="tekst"><span class="reset">Kolejnym</span> bulwersującym elementem układanki byli sąsiedzi. Latami nikt z&nbsp;nich nie zainteresował się losem córki Fletcherów. A&nbsp;społeczność &ndash; przypomnijmy &ndash; uchodziła za bardzo zżytą. Znalazłem wspomnienia sąsiadów, którzy mówili rzeczy w&nbsp;rodzaju: „Tak, widziałem jej matkę Sheilę niemal codziennie, była uśmiechnięta, zawsze miła, ale nigdy, przenigdy nie widziałem Lacey”. Tak jakby dziewczyna nagle rozpłynęła się w&nbsp;powietrzu. I&nbsp;nikogo zupełnie to nie obeszło. Po ujawnieniu sprawy część najbliższych sąsiadów przyznawała jednak, że przeczuwali, iż z&nbsp;dziewczyną może dziać się coś złego. Zastanawiali się także, jak to możliwe, że młoda kobieta przez tak długi czas nie wychodzi z&nbsp;domu. Ale na takich rozważaniach się kończyło i&nbsp;nikt nie podjął działania, które &ndash; jak dziś wiemy &ndash; mogłoby w&nbsp;konsekwencji uratować Lacey życie. Jedno z&nbsp;ważnych pytań rodzących się w&nbsp;kontekście tej sprawy brzmi zatem: dlaczego nikt nie próbował zgłosić nagłego i&nbsp;trwałego zniknięcia dziecka sąsiadów? Bardzo możliwe, że wszyscy traktowali to jako wewnętrzną sprawę rodziny, do której nie powinni się wtrącać. Ale czy to jest wystarczające wytłumaczenie?</p>

    <div class="_idgenobjectlayout">
      <div id="calibre_link-63" class="calibre6">
        
      </div>
    </div>

    <p class="tekst">Część społeczności<span class="reset"> Slaughter</span> starała się podczas rozprawy bronić Fletcherów. Twierdzili, że byli wspaniałymi, bardzo miłymi ludźmi i&nbsp;trudno uwierzyć, żeby mogli coś takiego zrobić własnej córce. Tak więc &ndash; dowodzili miasteczkowi obrońcy &ndash; niewychodzenie z&nbsp;domu, trwanie na kanapie w&nbsp;przerażającym stanie musiało być z&nbsp;pewnością decyzją samej Lacey. Te argumenty nie trafiały do sądu. Dokładnie zbadano ciało zmarłej dziewczyny i&nbsp;okazało się, że jej wskaźnik masy ciała (BMI) wynosił poniżej 17, a&nbsp;to oznacza skrajne niedożywienie, na granicy życia i&nbsp;śmierci. Przypomnę: po odnalezieniu ważyła 43,5&nbsp;kilograma. Bardzo szybko również ujawniono raport lekarzy, którzy badali zwłoki Lacey. Okazało się więc ponadto, że miała ona odleżyny czwartego i&nbsp;piątego stopnia. Na ciele ujawniono rozległe i&nbsp;głębokie rany sięgające aż do kości miednicy i&nbsp;kości krzyża. Miała także otwarte gnijące rany z&nbsp;oznakami martwicy, infekcji, ropnych wycieków i&nbsp;przebicia skóry, w&nbsp;których &ndash; jak już wiemy &ndash; wegetowały larwy owadów żyjących na gnijącym mięsie i&nbsp;żywiących się nim. Stwierdzono także, że dziewczyna cierpiała poza tym na sepsę, która według koronera miała być bezpośrednią przyczyną zgonu.</p>

    <p class="tekst"><span class="reset">W&nbsp;trakcie</span> oględzin wykryto jednak coś jeszcze: <span class="italic"><span class="reset">osteomyeliti</span>s</span><span class="reset">, czyli</span> zapalenie kości i&nbsp;szpiku kostnego wywołane długotrwałym stanem zapalnym i&nbsp;bakteriami, które dostały się do organizmu przez odleżyny. Mówiąc wprost: kości dziewczyny zaczęły się dosłownie rozpadać, powodując skrajnie silny ból. Dodatkowo cierpiała też na zanik mięśni, czyli atrofię; z&nbsp;raportu koronera wynika, że u&nbsp;zmarłej jeszcze za życia nastąpił właściwie stuprocentowy zanik mięśni w&nbsp;udach. Nogi miała tak chude, tak zniszczone, że nie była w&nbsp;stanie samodzielnie ustać prosto. Oprócz tego wykazano również mnóstwo innych rzeczy, bardziej powierzchownych, jak wspomniane zanieczyszczenie włosów, powodujące przyklejenie ich do skóry, i&nbsp;silne zniekształcenia niektórych partii ciała. Na przykład nogi były wygięte w&nbsp;nienaturalny sposób; także ramiona miały powyginane kości, a kręgosłup przybrał kształt litery S. Przyczyna była oczywista, kobieta przecież całymi miesiącami leżała nieruchomo, przybierając na kanapie pozycję embrionalną.</p>

    <p class="tekst">Śledczy widzieli, że doszło<span class="reset"> do</span> skrajnego zaniedbania; zresztą było to ewidentne dla każdego, kto choć przez chwilę zetknął się z&nbsp;tą sprawą. Kobieta była nie tylko zagłodzona, lecz dodatkowo także bardzo mocno odwodniona, co doprowadziło do uszkodzeń mózgu, a&nbsp;w&nbsp;efekcie pogłębienia złego stanu psychicznego. Wszystko to razem spowodowało, że wyniszczona Lacey wpadła na koniec w&nbsp;stan apatii terminalnej. To stan, w&nbsp;którym człowiek nie chce dłużej żyć, przestaje się odzywać, poruszać, a&nbsp;jedyny kontakt, jaki ma z&nbsp;otoczeniem, następuje poprzez mruganie.</p>

    <p class="tekst"><span class="reset">W&nbsp;obliczu porażających faktów i&nbsp;przerażającej dokumentacji koronera rodzice zmarłej Lacey w&nbsp;lutym 2024 roku przyznali się do nieumyślnego spowodowania jej śmierci, licząc na złagodzenie kary. I&nbsp;rzeczywiście: zamiast dożywocia, które grozi w&nbsp;Luizjanie za udowodnienie morderstwa drugiego stopnia (bez prawa ubiegania się o&nbsp;zwolnienie warunkowe), sąd wymierzył małżeństwu Fletcherów karę czterdziestu lat więzienia: dwadzieścia lat do odsiadki i&nbsp;dwadzieścia lat w&nbsp;zawieszeniu. Jednak nawet gdy decyzja o&nbsp;zwolnieniu</span> po dwóch dekadach będzie pozytywna, czeka ich jeszcze pięć lat nadzorowanego okresu próbnego (probacja).</p>

    <p class="tekst">Sędzia<span class="reset"> Kathryn</span> Jones, która ogłaszała wyrok, określiła sprawę jako „jedną z&nbsp;najbardziej szokujących i&nbsp;bolesnych, z&nbsp;jakimi kiedykolwiek miała do czynienia”. Dodatkowo podkreśliła, że przez ponad dekadę Lacey Fletcher miała umierać w&nbsp;samotności, pozbawiona opieki i&nbsp;podstawowej godności człowieka, a&nbsp;jej rodzice pomimo tego, że byli świadomi, w&nbsp;jakim ona stanie się znajduje, zaniechali jakiejkolwiek pomocy. „Ze&nbsp;wszystkich rzeczy, które mogę powiedzieć o&nbsp;tej sprawie, jedyną, która przychodzi mi do głowy, jest to, że Clay i&nbsp;Sheila Fletcherowie nieustannie wybierali drogę najmniejszego oporu, jeśli chodzi o&nbsp;opiekę nad córką” &ndash; mówiła w&nbsp;2024 roku, a&nbsp;jej słowa skrzętnie cytowała prasa i&nbsp;media.</p>

    <div class="_idgenobjectlayout">
      <div id="calibre_link-64" class="calibre6">
        
      </div>
    </div>

    <p class="tekst">I&nbsp;na tym można by właściwie zakończyć opowieść o&nbsp;Lacey Fletcher. Żyła w&nbsp;swojej społeczności, potem zniknęła. Owszem, po drodze wydarzyło się coś przerażającego. Ale źli ludzie siedzą przecież w&nbsp;więzieniach, jakieś tam zadośćuczynienie po latach jednak istnieje. Można się zgadzać z&nbsp;sądowym werdyktem albo psioczyć na niesprawiedliwość, ale wymiar sprawiedliwości przecież zajął się tym przypadkiem. Lecz ta historia nie kończy się na skazaniu rodziców nieszczęsnej dziewczyny. Wkrótce po sądowym zakończeniu sprawy, a&nbsp;nawet jeszcze w&nbsp;czasie jej trwania zaczęły pojawiać się teorie spiskowe i&nbsp;hipotezy, mające rzekomo tłumaczyć, co się wydarzyło. Jak zawsze bowiem, gdy dzieje się coś, co przerasta ludzki umysł, ten szuka sobie wytrychów. Nie ma co się więc dziwić, że ludzie próbują zracjonalizować niemieszczącą im się w&nbsp;głowach tragedię. Prawdę mówiąc, ja też przychylam się do teorii, że w&nbsp;całej<span class="reset"> sprawie</span> mogło być drugie dno.</p>

    <p class="tekst"><span class="reset">A&nbsp;zatem pierwsza z&nbsp;teorii (do której osobiście się przychylam) mówi o&nbsp;sekciarskim podłożu całej sprawy. Głośna swego czasu była sprawa dzieci z&nbsp;Kurim. Tam matka prawie zamęczyła własne dziecko z&nbsp;powodów religijnych. I&nbsp;w przypadku Fletcherów pojawiały się głosy, że niewykluczone, iż tutaj też chodziło o&nbsp;coś podobnego. Nie byłoby to nic nadzwyczajnego, jeśli weźmie się pod uwagę fakt, że niektóre skrajne ugrupowania religijne uważają za możliwe uleczenie ludzkiej duszy poprzez zadawanie cierpienia ciału. W&nbsp;takich środowiskach twierdzi się, że choroby psychiczne to tylko próby wiary albo wręcz kara boska, a konwencjonalna medycyna jest sprzeczna z&nbsp;wiarą. Niektórzy więc sugerowali, że Fletcherowie mogli należeć do jakiegoś odłamu radykalnego chrześcijaństwa lub sekty, która negowała jakąkolwiek pomoc psychiatryczną. Na to jednak nie mamy żadnych dowodów, sprawa ta także&nbsp;&ndash; według mojej wiedzy &ndash; nie wypłynęła ani w&nbsp;śledztwie, ani w&nbsp;trakcie</span> procesu.</p>

    <p class="tekst"><span class="reset">Inni</span> twierdzili (to kolejna teoria), że Lacey wcale nie była pozostawiona sama sobie, a&nbsp;skrajne medyczne zaniedbanie jest iluzją. Według tej wersji rodzice bowiem mieli pomóc córce w&nbsp;zupełnym zatracaniu się, podając leki uspokajające lub inne środki farmakologiczne, powodujące otępienie. Środki te miały redukować chęć poruszania się, schodzenia z&nbsp;kanapy zupełnie do zera. Tutaj jednak widzę co najmniej jeden słaby punkt. Jeśli bowiem mamy w&nbsp;domu osobę, którą utrzymujemy w&nbsp;stanie otępienia i&nbsp;bezruchu, a&nbsp;chcemy, by nie ruszała się samodzielnie, to w&nbsp;takim domostwie powinny być jakieś ułatwienia: podpory, chodziki, sprzęty rehabilitacyjne, wyciągi, cokolwiek, co miałby tej osobie ułatwić funkcjonowanie. W&nbsp;domu Fletcherów nie było niczego takiego. To mogło wskazywać, że rodzice nie chcieli, żeby Lacey z&nbsp;tej kanapy wstawała.</p>

    <p class="tekst"><span class="reset">Wreszcie</span> teoria numer trzy, także związana z&nbsp;sektą: teoria politycznego tuszowania sprawy. Clay Fletcher i&nbsp;jego żona byli osobami wysoko postawionymi w&nbsp;społeczności; pamiętajmy, że on był członkiem rady miejskiej. Hipoteza zakłada, że sprawa Lacey była celowo ignorowana przez lokalne władze, które miały dostawać sygnały o&nbsp;nieprawidłowościach w&nbsp;domu Fletcherów. Niepokój zgłaszać mieli sąsiedzi albo członkowie lokalnego Kościoła, którzy przecież też widzieli, że Lacey nagle zapadła się pod ziemię. Z&nbsp;tą teorią koresponduje fakt, że organy ścigania zostały uaktywnione w&nbsp;całej tej sprawie dopiero wówczas, gdy jawną stała się informacja, że dziewczyna prawdopodobnie nie żyje. Sądzę, że ta teoria jest co najmniej ciekawa, gdyż zakłada zmowę milczenia. Nikt nie chce narazić się wysoko postawionej, wpływowej rodzinie &ndash; i&nbsp;milczenie wokół ich domu narasta. Tak, to ma sens. Pojawiają się także sugestie, że dochodzenie miało być sabotowane. Gdy ktoś z&nbsp;policji próbował poważniej zająć się śledztwem, miał być podobno przenoszony i&nbsp;odsuwany od sprawy. Tego jednak już nigdy pewnie się nie dowiemy.</p>

    <p class="tekst"><span class="reset">Jeszcze</span> inna teoria zakładała element niezwykły. Według niej Lacey próbowała wrzucić jakąś notatkę przez okno do sąsiada, jednak nic takiego nie zostało znalezione ani w&nbsp;żaden sposób nie dowiedziono prawdziwości tej wersji. Wkładam to więc między bajki. No i&nbsp;wreszcie ostatnia teoria snuta przez internautów i&nbsp;inne osoby śledzące sprawę: teoria zespołu Münchhausena <span class="italic"><span class="reset">per</span> procura</span><span class="reset">, czyli</span> zastępczego zespołu Münchhausena. Chodzi w&nbsp;nim o&nbsp;to, że często matki (bo najczęściej to są właśnie matki) celowo podtruwają dzieci, robią wszystko, żeby nie mogły się wyleczyć, jeśli już są chore. Celowe wywoływanie symptomów chorobowych i&nbsp;niedopuszczanie do wykurowania ma na celu to, żeby matki cierpiące na ten zespół mogły non stop się takim dzieckiem opiekować. Po co im to? Z&nbsp;jednej strony chodzi o&nbsp;zaspokojenie chorej potrzeby psychicznej (bycia opiekunką/opiekunem przewlekle chorego dziecka), z&nbsp;drugiej &ndash; o&nbsp;to, by uchodzić w&nbsp;społeczeństwie za poświęcającą się, umęczoną wojowniczkę o&nbsp;lepszy byt dziecka. Czy w&nbsp;tym przypadku mogło chodzić o&nbsp;takie psychiczne odchylenie któregoś z&nbsp;rodziców Lacey? Akta sądowe milczą na ten temat, choć przecież zgodzimy się, że tak czy owak, zdrowi to oni nie byli.</p>

    <p class="tekst"><span class="reset">Na</span> koniec spleśniała wisienka na torcie. W&nbsp;kontekście tej sprawy najczęściej pojawiają dwa szokujące nagłówki. Pierwszy to taki, że „Lacey wtopiła w&nbsp;kanapę”, co było faktem. Drugi: „Robaki zjadały ją, kiedy jeszcze była żywa”. W&nbsp;protokołach śledczych odnotowano, że faktycznie tak mogło być. Czy media mają prawo żerować na naszych niskich instynktach, podkręcać ponure tematy i&nbsp;serwować nam w&nbsp;nagłówkach ujednoliconą makabryczną papkę obliczoną na wzbudzanie taniej sensacji? Nie są to nowe rozważania, ludzie zastanawiają się nad tym od początku istnienia prasy. Ja nie znajduję na to dobrej odpowiedzi.</p>

    <p class="tekst1" id="calibre_link-65">Przerażająca historia, którą zaserwowałem w&nbsp;tym rozdziale, nie może obyć się bez choćby najwątlejszej pointy &ndash; oto więc i&nbsp;ona. Ta ponura historia wydarzyła się zupełnie niedawno: przypomnę, że Lacey odnaleziono w&nbsp;2022 roku, a&nbsp;wyrok na jej rodziców wydano w 2024. Trudno uwierzyć, że to wydarzyło się naprawdę, a&nbsp;jednak tak było. Nie znamy sekretów naszych sąsiadów albo tylko nam się wydaje, że je znamy. Z&nbsp;pozoru normalnie wyglądający ludzie, których mijamy na ulicy, są w&nbsp;stanie przeobrazić się w&nbsp;prawdziwe bestie, pozbawione jakiejkolwiek empatii nawet dla swoich najbliższych. Takich niewyjaśnionych, owianych tajemnicą spraw z&nbsp;całą pewnością będzie dużo więcej. Kto wie: może na waszym osiedlu, w&nbsp;waszym bloku lub kamienicy żyje z&nbsp;pozoru normalna rodzina, która ukrywa przerażającą tajemnicę? Rozejrzyjcie się.</p>
  </div>
</div>


<div id="calibre_link-6" class="calibre3">
  <div class="podstawowa-ramka-tekstowa">
    <h1 class="numer_rozdzialu" id="calibre_link-28">IBADAŃSKI DOM ŚMIERCI</h1>

    <p class="bez_wciecia">Ibadan, Nigeria, rok 2014. Dwudziestoletnią Niję z&nbsp;ciężkiego snu budzi natrętne bzyczenie tłustych much. Siadają jej na twarzy, na odsłoniętych udach, biegają po piersi. Chce je strząsnąć, ale łańcuchy, którymi jest przykuta do ściany, blokują każdy ruch. A&nbsp;dodatkowo wszechobecny smród rozkładających się ludzkich szczątków wdziera się do płuc i&nbsp;uniemożliwia oddychanie. Dziewczyna w&nbsp;ciemności słyszy za to jęki innych; czasem milkną i&nbsp;wtedy Nija wie, że już nie żyją. Czy się boi mniej? Chyba nie. Nadzieja na to, że wróci do normalnego życia, z&nbsp;każdym dniem powoli w&nbsp;niej wygasa, mimo to kobieta nie ma zamiaru się poddawać. Aby przetrwać, jest w&nbsp;stanie chwycić się wszystkiego, choćby brzytwy.</p>

    <p class="tekst">Monotonne brzęczenie much naraz zostaje rozdarte dźwiękiem z&nbsp;wolna otwieranej nienaoliwionej bramy. Do pomieszczenia wchodzą czterej mężczyźni w&nbsp;kominiarkach, a&nbsp;ich nerwowe ruchy mogą zdradzać, że są młodzi, niedoświadczeni w&nbsp;tym przykrym fachu. Przeklinając, ciągną młodego Nigeryjczyka, który ze wszystkich sił im się opiera. Jeden z&nbsp;zamaskowanych uderza go więc z&nbsp;impetem w&nbsp;twarz, chłopak upada. Ktoś teraz wnosi przenośną lodówkę, błyskają maczety. Nie zważając na wrzaski chłopaka, napastnicy tną go maczetami po dolnej partii pleców. Oprawiany jak zwierzę mężczyzna wrzeszczy tak głośno, że jego krzyk przebija się przez ścianę muszego brzęczenia. Jeden z&nbsp;przybyłych zanurza dłoń w&nbsp;rozciętym ciele i&nbsp;wydobywa z&nbsp;niego najpierw jedną, a&nbsp;za chwilę drugą nerkę. Wrzuca je do przenośnej lodówki, pokrywa zamyka się z&nbsp;suchym trzaskiem. Dwóch mężczyzn wybiega z&nbsp;nią na zewnątrz, pozostali dwaj ciągną żywą jeszcze ofiarę za nogi na tył budynku. Tam słychać jej krzyk &ndash; ostatni już przed śmiercią.</p>

    <p class="tekst">Nija traci przytomność. Gdy ją odzyska, natrętne brzęczenie much znowu będzie pierwszym dźwiękiem, jaki dotrze do jej świadomości.</p>

    <div class="_idgenobjectlayout">
      <div id="calibre_link-66" class="calibre6">
        
      </div>
    </div>

    <p class="tekst">To jest historia ibadańskiego domu śmierci: według niektórych źródeł najbardziej przerażającego miejsca na mapie współczesnej Nigerii. To fabryka organów, więzienie, do którego trafia się bez wyroku i&nbsp;nie ma szansy na opuszczenie go. Katownia, której nie zatrzymało ani prawo, ani państwo, ani sumienie. Ale to także historia kilku chłopaków, którzy weszli tu nie dla sławy czy chwały, lecz by odbić z&nbsp;łap oprawców jednego ze swoich przyjaciół. Wbrew wszystkiemu może więc to być historia przyjaźni tak upartej, że bez baczenia na konsekwencje potrafiła zejść na samo dno piekła.</p>

    <p class="tekst">Ibadan to miasto w&nbsp;południowo-zachodniej Nigerii, ośrodek administracyjny stanu Oyo. Liczy blisko pięć milionów mieszkańców. To są dane za rok 2020: w&nbsp;roku 1991 mieszkało tam milion trzysta tysięcy osób. Wyraźnie więc widać, że jest to miejsce, w&nbsp;którym liczba ludności rośnie w&nbsp;bardzo szybkim tempie. To drugie pod względem wielkości miasto w&nbsp;tym kraju &ndash; i&nbsp;to akurat się nie zmienia. Popularnym środkiem transportu są tam taksówki, jakże jednak dalekie pod względem standardów od europejskich. To taksówki motocyklowe. Właściciele&nbsp;motorów oferują tanie krótkodystansowe przejazdy. Kierowcami są ludzie, którzy określają się jako „okadas” &ndash; okadasi.</p>

    <p class="tekst">To hermetyczna i&nbsp;raczej niedostępna dla nikogo z&nbsp;zewnątrz grupa motocyklistów, którzy wożą ludzi po zatłoczonym Ibadanie, jak wspomniałem, na niedalekie trasy. Podkreślam, bo to będzie miało znaczenie dla toku dalszej opowieści. Miasto pęka w&nbsp;szwach, pracy mają mnóstwo, więc między nimi nie ma żadnej konkurencji. Zamiast rywalizacji pojawia się coś w&nbsp;rodzaju nieformalnej unii: kierowcy wspierają się i&nbsp;pomagają w&nbsp;razie nieprzewidzianych kłopotów.</p>

    <p class="tekst">To jest rok bodajże 2012, kiedy kilku okadasów znika bez śladu. Właściciele firm przewozowych (niewielkich) i&nbsp;koledzy zgłaszają sprawy na policję, ale odpowiedź jest zawsze taka sama: „Może kierowca gdzieś wyjechał? Może uciekł do Europy? Czekać spokojnie, nie panikować, wszystko się wyjaśni”. To wygodne, bo służby tak naprawdę nie robią nic, szukają tylko wymówek. Ale 2012 rok to moment, gdy okadasi zaczynają nosić broń. Przestają ufać policji i&nbsp;wszystkie konflikty od teraz rozwiązują sami. Ta grupa jest niezwykle zżyta: niemal wszyscy się znają. Może nie po imieniu, ale przynajmniej z&nbsp;widzenia, rozpoznają maszyny i&nbsp;tak dalej. Gdy więc znika kolejnych dwóch okadasów (2014 rok) i&nbsp;jak poprzednio dzieje się to poza godzinami pracy, grupa wzmaga czujność. Miarka jednak się przebrała, gdy 22 marca tego roku znika Lanrey Sidicu. Zaczynają się teraz dziać rzeczy, na które nikt nie był przygotowany.</p>

    <p class="tekst">Lanrey przepada nie po pracy, kontakt z&nbsp;nim urywa się w&nbsp;ciągu dnia i&nbsp;w&nbsp;trakcie jednego z&nbsp;kolejnych kursów. Był to kurs dziwny, to prawda. Dwóch mężczyzn prosi go, żeby zawiózł ich za las. A&nbsp;więc nie jak zwykle w&nbsp;niedaleką trasę, lecz kawał drogi za miasto. Tam zwykle bierze się taksówkę, więc nietypowe zlecenie zapada w&nbsp;pamięć. Jak się okazuje, podejrzliwość była uzasadniona, bo mijają kolejne godziny, a&nbsp;chłopak nie wraca. Jego najbliższa grupa, licząca blisko czterdziestu motocyklistów, zaczyna się poważnie niepokoić. Miejsce, w&nbsp;którym się zbierają, to ich postój, coś w&nbsp;rodzaju bazy. Stoją tu zawsze razem, razem biorą zlecenia, którymi dzielą się sprawiedliwie, wspólnie jedzą, rozmawiają i&nbsp;żartują własnym, ustalonym już kodem, niezrozumiałym dla innych grup. Jednym słowem: są jak rodzina. Dzięki temu nikt nie zostaje bez roboty. No i&nbsp;na pewno w&nbsp;tej rodzinie nikt nie znika z&nbsp;godziny na godzinę bez słowa.</p>

    <p class="tekst">Zaniepokojeni kierowcy próbują więc najpierw dodzwonić się do Lanreya; to pierwsze, co przychodzi do głowy w&nbsp;podobnych sytuacjach. Telefon jednak milczy, co wydaje im się dziwne: dla okadasa komórka to narzędzie pracy, tuż po motocyklu. Służy nie tylko do odbierania zleceń, także do kontaktu z&nbsp;agencją, do umawiania się z&nbsp;kolegami i&nbsp;w&nbsp;ogóle do wszystkiego. Telefon musi być zatem włączony zawsze, nie ma żadnej dyskusji. Kiedy okazuje się, że ten konkretny od kilku godzin jest wyłączony, w&nbsp;grupie zaczyna powoli narastać panika. Wtedy właśnie telefon innego z&nbsp;kierowców zaczyna dzwonić. Numer, który się wyświetla, należy do Lanreya, ale to numer prywatny, nie służbowy. Okadasi stoją razem; ktoś odbiera i&nbsp;włącza głośnik. Mężczyźni spodziewają się usłyszeć spokojny jak zwykle głos kolegi, ale nie słyszą go, tylko przerażający wrzask. Głośnik trzeszczy. Ktoś krzyczy, jęczy, a&nbsp;w&nbsp;tle słychać błagania. Wszystko to zlewa się w&nbsp;opętańczy jazgot, z&nbsp;którego ciężko wywnioskować cokolwiek. Po chwili przedziera się przez to głos Lanreya. Jest roztrzęsiony, płacze. Ni to krzyczy, ni mówi: „Ratujcie mnie! Jestem głęboko pod ziemią, tutaj ze mną jest osiem osób. Dwie nie żyją. Smród jest potworny. Gdzie ja jestem? Pomóżcie mi! Ratujcie mnie, wyciągnijcie mnie stąd!!!”. W&nbsp;tle słychać nieludzkie wrzaski. Ludzie wrzeszczą napędzani paniką, ale też wątłą nadzieją, że wreszcie ktoś ich usłyszy i&nbsp;beznadziejna sytuacja być może się odmieni.</p>

    <p class="tekst">Okadasi próbują uspokoić Lanreya. Polecają mu, żeby głęboko oddychał, żeby spróbował opowiedzieć składnie, co się dzieje. Po chwili słyszą niewiarygodną opowieść. To, co relacjonuje, otwiera drzwi do najciemniejszego miejsca w&nbsp;całej Nigerii. Mężczyzna bierze głęboki oddech, mówi, że nad głową słyszy kroki. Jest więc pewien, że trafił pod ziemię. Twierdzi też: „Oni wszyscy są zgięci wpół” &ndash; bo pomieszczenie jest tak ciasne, że nie da się ani stanąć prosto, ani nawet swobodnie oddychać. Dzwoni, bo telefon cudem ukrył (nie wiadomo gdzie, można tylko przypuszczać), gdy porywacze zabrali mu służbową komórkę. Oczywiście nie wiedzieli o&nbsp;tej prywatnej. Mówi cicho, coraz ciszej, głos mu drży, ale myśli wciąż jeszcze jasno. Jak każdy okadas zna miasto i&nbsp;tereny wokół niego lepiej niż własną kieszeń. Potrafi zatem kolegom opisać przebytą trasę z&nbsp;pamięci, zakręt po zakręcie i&nbsp;drzewo po drzewie.</p>

    <p class="tekst">Relacjonuje: wyjechał drogą prowadzącą przez las za miasto. Minęli dwa spalone samochody po lewej stronie &ndash; charakterystyczny punkt, znany każdemu kierowcy w&nbsp;Ibadanie. I&nbsp;wtedy jeden z&nbsp;klientów przyłożył mu pistolet do skroni, nakazując zatrzymać się. Lanrey zsiadł posłusznie z&nbsp;motocykla; wiedział, że nie ma szans na ucieczkę. Dwóch mężczyzn poprowadziło go wąską ukrytą ścieżką w&nbsp;głąb lasu. Mężczyzna dokładnie, choć szybko (czas! Za chwilę ktoś może wyrwać mu telefon z&nbsp;ręki) opowiada kolegom, gdzie zaczyna się ścieżka. Pamięta, że była tak zarośnięta, iż nie dało się tam wjechać samochodem. Jedyna droga dotarcia: pieszo. „Jestem głęboko w&nbsp;lesie, daleko od dróg. Na pewno też daleko od ludzi” &ndash; mówi.</p>

    <p class="tekst">Połączenie nagle się urywa, a&nbsp;w&nbsp;słuchawce zapada cisza. Okadasi stoją oszołomieni na postoju, jeden z&nbsp;nich trzyma wciąż telefon w&nbsp;dłoni. Nikt się nie odzywa, ale wiedzą na pewno: policja zignoruje ich, nie podejmie żadnego działania. Jeśli teraz nie zareagują, Lanrey będzie kolejnym z&nbsp;nich, o&nbsp;którym już nikt nigdy nie usłyszy. Strach ściska im żołądki, ale decyzja zapada natychmiast. Nie czekają na służby, nie piszą raportów, nawet nie informują nikogo z&nbsp;innych „korporacji” motocyklowych. Nie proszą o&nbsp;pomoc, tylko odpalają motocykle i&nbsp;ruszają z&nbsp;mocnym postanowieniem znalezienia kompana. Jadą zwartą kolumną w&nbsp;stronę lasu. Czterdziestu mężczyzn, czterdzieści motocykli. Silniki wyją, kolumna rusza w&nbsp;drogę opisaną przez kompana. Gdy mijają dwa zniszczone samochody, każdy zsiada z&nbsp;motocykla; zostawiają je w&nbsp;jednym miejscu. Dalej już pójdą pieszo. Szukają ścieżki opisanej przez Lanreya. Znaleźli ją po chwili: jest wąska, zarośnięta, niemal niewidoczna. Teren dookoła &ndash; tak gęsty, że mogą poruszać się tylko gęsiego, i&nbsp;to z&nbsp;trudnością. Idą coraz ostrożniej, co kilka kroków zatrzymując się i&nbsp;nasłuchując: głosów, krzyków, jakiegokolwiek dźwięku spod ziemi. Ale na razie jest tylko cisza. Szum liści, pojedyncze trzaski gałęzi. W&nbsp;pewnym momencie mężczyzna idący na przedzie unosi rękę, szepce: „Stójcie”. Wszyscy zastygają w&nbsp;bezruchu &ndash; teraz słychać wyraźny szelest. Nie ma już wątpliwości, że ktoś jest przed nimi.</p>

    <p class="tekst">Spomiędzy zarośli wychodzi mężczyzna z&nbsp;karabinem AK-47. Krzyczy coś w&nbsp;ich kierunku, jest agresywny, nie można zrozumieć słów, ale przekaz jest jasny. Mają zawrócić i&nbsp;odejść. Mężczyzna puszcza pierwszą serię w&nbsp;powietrze, druga przeszywa krzaki tuż obok nich. Nie ma czasu na bohaterstwo. Okadasi rzucają się do ucieczki. Biegną na oślep, dopadają motocykli, odpalają silniki i&nbsp;uciekają tak szybko, jak tylko pozwalają im maszyny i&nbsp;leśne drogi. Ale sprawy nie odpuszczą. Lanrey jest jednym z&nbsp;nich. Jeśli on zniknął, jutro może zniknąć każdy, więc nie można tak tego zostawić. Zawiadomić policję? Nikt nawet nie rozważa tej opcji. Od&nbsp;lat skorumpowani funkcjonariusze udają przecież, że nic się nie dzieje. Okadasi zawsze rozwiązywali swoje problemy sami. Postanawiają więc, że wrócą do lasu, ale musi ich być więcej. I&nbsp;powinni być lepiej przygotowani.</p>

    <p class="tekst">Zebrali teraz nie czterdziestu, a&nbsp;stu motocyklistów. Stu mężczyzn, każdy z&nbsp;jakąś bronią: nożem, młotkiem, sekatorem, łańcuchem, nożycami do drutu czy choćby scyzorykiem. To nie jest spontaniczna wyprawa, tylko wojenny marsz. W&nbsp;takiej sile wracają pod las, motocykle zostawiają w&nbsp;tym samym miejscu, tuż za spalonymi autami. Ale teraz nikt z&nbsp;uzbrojonych facetów nie skrada się chyłkiem, wchodzą w&nbsp;las, wrzeszcząc i&nbsp;hałasując orężem. Zachowują się jak mała armia, która chce nastraszyć niewidocznego nieznanego przeciwnika. Strzelają więc w&nbsp;powietrze, tłuką kijami o&nbsp;pnie drzew, słowem: robią tyle hałasu, ile tylko się da. Tamci mają wiedzieć, że to nie przelewki: oto setka rozzłoszczonych mężczyzn maszeruje po przyjaciela.</p>

    <p class="tekst">Wchodzą coraz głębiej w&nbsp;las, nie zwalniając ani nie cichnąc. I&nbsp;nagle drzewa się kończą. Zaczyna się polana.</p>

    <div class="_idgenobjectlayout">
      <div id="calibre_link-67" class="calibre6">
        
      </div>
    </div>

    <p class="tekst">Otwiera się szeroko między drzewami; dwa budynki stoją pośrodku niej jakby wyrzucone ręką jakiegoś olbrzyma. Oba pokryte kurzem i&nbsp;pajęczynami. Przy prowizorycznym płocie leży sterta jakichś ubrań, piętrzą się setki butów, portfele &ndash; rzeczy dokumentujące ludzkie istnienia, porzucone jak po pogromie. Mężczyźni zaczynają przekopywać rozrzucone sterty, przewracają stosy odzieży, sięgają do kieszeni kurtek, bluz i&nbsp;wyciągają z&nbsp;nich skrawki potwierdzające życie właścicieli: jakieś bilety, paragony, fragmenty listów, dokumenty. Porównują nazwiska, nic nie pasuje do Lanreya.</p>

    <p class="tekst">Idą więc sprawdzić budynki. W&nbsp;pierwszym nic nie znajdują. Wychodzą więc i&nbsp;kierują się ku drugiemu. Ustawiają się teraz wzdłuż siatki jak wartownicy. Część pozostaje przy wejściu, inni rozchodzą się wokół małej posesji, gotowi w&nbsp;każdej chwili ostrzec kompanów i&nbsp;zablokować drogę w&nbsp;razie potrzeby. Ktoś nożycami tnie oczka w&nbsp;drucie, robi dziurę na tyle dużą, by przecisnął się człowiek. Przechodzą przez nią pierwsi, potem następni. Wykrzykują w&nbsp;powietrze imiona, nasłuchują echa, a&nbsp;potem robią harmider, by wystraszyć ewentualnych napastników kryjących się w&nbsp;półmroku. „Wyłaź! Lanrey, gdzie jesteś?!” &ndash; wrzeszczą, ale w&nbsp;odpowiedzi słyszą jedynie martwą ciszę oraz muchy. Okna domu są zabite deskami wysoko nad ziemią. Gdzieś z&nbsp;tyłu ktoś odsuwa zardzewiałą blachę i&nbsp;pokazuje pozostałym wejście do kompletnych ciemności. Tam może być zagubiony przyjaciel, więc bez wahania wchodzą.</p>

    <p class="tekst">Korytarze są ciasne i&nbsp;wilgotne. Broń trzeba trzymać przed sobą, w&nbsp;wyciągniętych do przodu rękach. Mimo wilgoci na ścianach każdy krok wzbija kurz, a&nbsp;powietrze nieprawdopodobnie wręcz śmierdzi, ale inaczej niż na zewnątrz. Jest ciężkie od wilgoci i&nbsp;duszące od czegoś, czym nie powinno tu pachnieć. Wzrok przyzwyczaja się powoli do ciemności, widzą teraz w&nbsp;przejściach leżące ciała. Niektóre się rozkładają, inne to już szkielety. Walają się jak niepotrzebne, zużyte i&nbsp;porzucone w&nbsp;kątach śmieci; leżą na posadzkach pokrytych kurzem i&nbsp;brunatnymi plamami. Mężczyźni mijają też kupki kości zwierzęcych i&nbsp;ludzkich ułożonych obok siebie, czują na plecach zimny dreszcz. To miejsce nie jest tylko składnicą „rzeczy”, to jest archiwum przemocy.</p>

    <p class="tekst">Idą dalej. Pomieszczenia otwierają się po kolei, na środku jednego z&nbsp;nich zauważają betonowy blok: prostokątną bryłę z&nbsp;wydrążonym rogiem i&nbsp;wykutym wcięciem. Rzecz jakby wymyślona celowo, by stworzyć odpływ. Ktoś zauważa kamyki pod jedną częścią bloku. Wsunięte są pod kątem, by stworzyć skos i&nbsp;aby płyny spływały do nisko umiejscowionego rowka. Beton jest cały usiany brunatnymi plamami. Mężczyźni stają wstrząśnięci i&nbsp;osłupiali, brakuje im słów. Czują narastające gniew, niedowierzanie i&nbsp;paniczną świadomość, że trafili na coś, na co brakuje w&nbsp;ich języku nazwy. Ktoś odwraca głowę, by nie patrzeć, ale inni już widzą, że tuż za blokiem leży coś, co może być przyczyną wszystkich zniknięć.</p>

    <p class="tekst">Gdy pierwszy szok mija, zaczynają się rozglądać. Teraz dostrzegają, że do ścian są przytwierdzeni łańcuchami ludzie: młodzi i&nbsp;starzy, mężczyźni i&nbsp;kobiety, rozmaity wiek, płeć, ale łączy ich to, że wszyscy znajdują się w&nbsp;stanie skrajnego wychudzenia. Ciała bezwładnie zwisają na przytwierdzonych do ścian łańcuchach. Najwidoczniej nie jedli od dawna, bo są w&nbsp;letargu, niektórzy ledwo reagują, wielu jest nieprzytomnych. Przybyli szybko liczą: przykutych do skał osób jest dwadzieścia. Po chwili z&nbsp;mroku wyłaniają się też leżące pod ścianami zwłoki w&nbsp;różnym stadium rozkładu. To właśnie od nich bije ten ciężki, nieznośny smród. Muchy wirują nad uwięzionymi i&nbsp;nad ciałami. Tworzą plamy, kłębowiska nad posadzką.</p>

    <p class="tekst">Okadasi działają szybko. Uwalniają ludzi z&nbsp;łańcuchów, podnoszą najsłabszych, osuwających się na ziemię i&nbsp;niosą ich na zewnątrz. Wyprowadzają jednego po drugim, bo nie można dłużej zwlekać.</p>

    <p class="tekst">Po wyprowadzeniu zaczynają wzywać służby. To już nie jest wyłącznie ich sprawa, tutaj nie dadzą sobie sami rady. Więc mimo oporów dzwonią. Inni przeszukują tyły magazynu i&nbsp;odkrywają kolejne pomieszczenia. W&nbsp;jednym z&nbsp;nich zmartwiali z&nbsp;przerażenia znajdują przykutego do ściany krokodyla. Obok niego leżą resztki jakiegoś mięsa i&nbsp;kości, najwyraźniej zwierzę było niedawno karmione. W&nbsp;kącie stoi też prymitywna gilotyna. U&nbsp;podstawy &ndash; zaschnięta ciemnobrązowa plama. Przybyli w&nbsp;pośpiechu zaczynają badać z&nbsp;bliska ciała, zaglądając w&nbsp;twarze &ndash; liczą, że znajdą Lanreya lub choćby jakiś ślad po nim. Przeglądają też rzeczy osobiste, wykrzykują imię. Ale nie znajdują niczego, co wskazywałoby, że tutaj jest lub był.</p>

    <p class="tekst">Okadasi znajdują jakąś kobietę, która jest w&nbsp;lepszym stanie niż inni. Zaczynają z&nbsp;nią rozmawiać. Słyszą od niej, że każdego wieczora przyjeżdża do tego minikompleksu czarny jeep, z&nbsp;którego uzbrojeni mężczyźni wywlekają nową ofiarę. Czasami wybierają przy okazji jedną z&nbsp;przykutych osób, okaleczają ją, wycinają jej mięśnie albo wątrobę, nerki, język &ndash; prawdopodobnie zależy to od tego, na co akurat mają zamówienie. Ale najczęściej tylko wyłupują oczy. Bywa, że odcinają przy tym całą głowę, stąd znajdująca się w&nbsp;pomieszczeniu obok gilotyna. A&nbsp;potem odjeżdżają. Działają w&nbsp;ten sposób już od wielu lat, twierdzi kobieta. Sprawa była zgłaszana na policję, ale bez powodzenia. A&nbsp;krokodyl? „On zjada to, co zostaje z&nbsp;ludzi po operacjach” &ndash; odpowiada kobieta. Ona sama trafiła tutaj przypadkiem, mówi. Pewnego poranka, gdy szła leśną drogą, zaczepili ją dwaj policjanci jadący oznakowanym autem. Nie wyjaśnili bliżej powodu, ale stwierdzili, że koniecznie muszą przesłuchać ją na komendzie w&nbsp;pewnej ważnej sprawie. Wsiadła. Obezwładnili ją niemal natychmiast i&nbsp;przywieźli do tego przerażającego miejsca. Przykuli do ściany. Z&nbsp;czasem pogodziła się z&nbsp;losem i&nbsp;czekała na swoją kolej.</p>

    <div class="_idgenobjectlayout">
      <div id="calibre_link-68" class="calibre6">
        
      </div>
    </div>

    <p class="tekst">Z&nbsp;wolna na polanę przybywają wezwane służby. Radiowozy i&nbsp;karetki wjeżdżają szeroką ścieżką ukrytą między drzewami. Drogą, o&nbsp;której istnieniu wcześniej nie było nic wiadomo, a&nbsp;którą pokazała jedna z&nbsp;ocalałych. Zaczyna się wynoszenie i&nbsp;wyprowadzanie ocalałych, którzy ledwo trzymają się przy życiu. Na miejscu jest już tamtejszy komendant policji. Wysoki, ubrany w&nbsp;nienagannie czysty i&nbsp;wyprasowany mundur, zachowuje się tak, jakby był uczestnikiem rutynowej interwencji w&nbsp;sprawie domowej przemocy. Nie patrzy w&nbsp;twarze ludziom wyprowadzanym i&nbsp;wynoszonym z&nbsp;lochów, o&nbsp;nic nie pyta. Za to bierze się do przeszukiwania i&nbsp;wypytywania okadasów; daje im do zrozumienia, że od tej chwili to jego teren i&nbsp;jego sprawa. Mają się zmywać, bo w&nbsp;przeciwnym razie spotkają ich kłopoty.</p>

    <p class="tekst">Okadasi go znają. Wiedzą, że nie można mu ufać, lecz mimo to błagają o&nbsp;pomoc. „Nasz przyjaciel Lanrey jest gdzieś tutaj. Dzwonił do nas, mówił, że trzymają go pod ziemią. Niech pan każe przekopać teren, pomożemy i&nbsp;wspólnie go znajdziemy” &ndash; przekrzykują się. Komendant kiwa głową. Mówi, żeby się nie martwili, bo wszystko już załatwił. Sprawa jest pod kontrolą. Zapewnia, że wie, co robi, i&nbsp;od&nbsp;chwili, gdy dowiedział się o&nbsp;tym miejscu, działa energicznie. To brzmi mimo wszystko uspokajająco. Mija kilkanaście minut i&nbsp;na polanie słychać dźwięk silników. Ciężkie pojazdy podjeżdżają pod domy, okadasi patrzą po sobie z&nbsp;nadzieją. To ekipa budowlana, myślą, będą kopać i&nbsp;szukać ludzi ukrytych pod ziemią. Ale to nie koparki, to buldożery. Wjechały na teren domu śmierci i&nbsp;zaczynają burzyć, równać z&nbsp;ziemią wszystko, co tam stoi. Ściany, belki, beton, krew, resztki łańcuchów&nbsp;&ndash; wszystko to miesza się w&nbsp;jedno z&nbsp;błotem i&nbsp;ciężką ziemią. Budynki błyskawicznie znikają. Jeszcze przez kilka kolejnych dni ciężarówki będą wywoziły gruz z&nbsp;tego przeklętego miejsca. Tam, gdzie jeszcze wczoraj słychać było krzyki, jest już polana, a&nbsp;wiatr rozwiewa popiół. Po ofiarach, także po Lanreyu, nie został żaden ślad.</p>

    <div class="_idgenobjectlayout">
      <div id="calibre_link-69" class="calibre6">
        
      </div>
    </div>

    <p class="tekst">Dla okadasów to jednak nie koniec. Ich gniew zmienia się w&nbsp;determinację. Nie wierzą ani w&nbsp;przypadek, ani w&nbsp;dobre intencje władz. Czekają więc, aż policjanci zakończą „porządki”, i&nbsp;wracają do lasu, tym razem w&nbsp;pięćdziesięciu. Biorą ze sobą łopaty, kilofy, jednym słowem, wszystko, czym można kopać. Pracują dzień i&nbsp;noc. Przekopują każdy metr ziemi, sprawdzają wszystkie doły i&nbsp;podejrzane miejsca w&nbsp;ziemi, gdzie mógłby pozostać jakiś ślad po Lanreyu. Nic jednak nie znajdują. Na coraz słabszych poszukiwaniach mijają dni, tygodnie, potem miesiące. W&nbsp;końcu jednak nawet najbardziej uparci godzą się z&nbsp;myślą, że ich przyjaciel nie żyje.</p>

    <div class="_idgenobjectlayout">
      <div id="calibre_link-70" class="calibre6">
        
      </div>
    </div>

    <p class="tekst">I&nbsp;to w&nbsp;zasadzie mógłby być koniec tej historii, tylko gdzie jest Lanrey i&nbsp;do czego tak naprawdę doszło? Nigeria to kraj, w&nbsp;którym religia i&nbsp;magia splatają się w&nbsp;jedno. Obok kościołów stoją więc chaty szamanów, pobożne modlitwy przeplatają się z&nbsp;ponurymi zaklęciami, a składanie ofiar ze zwierząt lub rolnych plonów to codzienność. Wszechobecne tam voodoo ma swoje mroczne, krwawe oblicze.</p>

    <p class="tekst">Szamani, zwani w&nbsp;zależności od płci <span class="italic">houngan</span> (kapłan) lub <span class="italic">mambo</span> (kapłanka), potrzebują „rekwizytów” do swoich rytuałów: ludzkich serc, czaszek, języków. Nie symboli, lecz prawdziwych części ciał. Takie rekwizyty wedle ich wierzeń mają moc przyciągania zwycięstwa, władzy i&nbsp;bogactwa. Czy w&nbsp;ibadańskim domu śmierci mogła zatem działać „farma”, z&nbsp;której pochodziły takie rekwizyty, a&nbsp;ludzie byli przetrzymywani i&nbsp;mordowani na potrzeby rytuałów? Nie można tego wykluczyć. To nie była przecież leśna szajka złożona z&nbsp;kilku szamanów, lecz sieć przestępcza, która sięgała prawdopodobnie bardzo wysoko: do polityków i&nbsp;innych wpływowych ludzi. Na taką sieć mogło choćby wskazywać zachowanie policjantów, którzy jakby czegoś się bali.</p>

    <p class="tekst">Kiedy ginęli kolejni okadasi, trwała w&nbsp;kraju kampania wyborcza. Dziennikarskie śledztwa z&nbsp;Nigerii wskazywały, że wielu dygnitarzy zamawiało u&nbsp;szamanów rytuały zapewniające powodzenie w&nbsp;wyborach. Chusty nasączone ludzką krwią, czaszki pod ołtarzami, serca w&nbsp;amuletach &ndash; w&nbsp;tej części świata czarna magia to nie tylko teoria, lecz przede wszystkim praktyka. Za tą wersją przemawia jeszcze jedno. Według relacji, na którą natrafiłem, kiedy okadasi przekopywali teren, w&nbsp;krzakach zauważyli jakiś ruch. Złapali mężczyznę, który próbował uciec. Miał przy sobie sakiewkę, a&nbsp;w&nbsp;niej dziewięć odciętych, wysuszonych ludzkich języków. Nie oddali go policji. Podobno zabili go na miejscu i&nbsp;zakopali w&nbsp;lesie.</p>

    <p class="tekst1" id="calibre_link-71">Jest też inna teoria, mniej mistyczna czy tajemnicza, lecz równie przerażająca. Kobieta, która przeżyła, wspominała pojemniki z&nbsp;lodem, w&nbsp;których przechowywano ludzkie nerki. To może oznaczać, że dom śmierci był po prostu ogniwem w&nbsp;światowym handlu organami. W&nbsp;kraju, w&nbsp;którym państwo nie działa, a bieda jest powszechna, ludzkie ciało staje się towarem najcenniejszym, jaki można sprzedać. Ostatecznie jednak policja nie chciała słyszeć ani sprawdzać żadnej z&nbsp;teorii. Rząd zaprzeczył wszystkiemu. Politycy mówili o&nbsp;mafii, o&nbsp;„odosobnionych przypadkach” i&nbsp;potrzebie „spokoju społecznego”. Dom, w&nbsp;którym umierali ludzie, został starty z&nbsp;powierzchni ziemi, jakby nigdy go nie było. Koniec sprawy. Prawdy o&nbsp;ibadańskim domu śmierci najprawdopodobniej nie poznamy nigdy. Jest zakopana głęboko pod ziemią.</p>
  </div>
</div>


<div id="calibre_link-7" class="calibre3">
  <div class="podstawowa-ramka-tekstowa">
    <h1 class="numer_rozdzialu" id="calibre_link-29">JAPOŃSKIE EKSPERYMENTY NA&nbsp;LUDZIACH</h1>

    <p class="bez_wciecia">Historycy, a&nbsp;także ci, którzy mieli nieszczęście zetknąć się z&nbsp;japońską Jednostką 731, są zgodni co do jednego: jeżeli jakiekolwiek miejsce na świecie zasłużyło na miano piekła na ziemi, to była nią właśnie ta baza wojskowa, uchodząca za szpital. Człowiek zawieszał tam swoje człowieczeństwo, przestawał być człowiekiem, nauka zaś stawała się narzędziem zbrodni. To jedna z&nbsp;najczarniejszych kart w&nbsp;historii Japonii. W&nbsp;tym rozdziale opowiem wam o&nbsp;zbrodni, która &ndash; choć przez dekady skrzętnie ukrywana &ndash; na szczęście nie zniknęła ani z&nbsp;archiwów, ani z&nbsp;pamięci tych nielicznych, którzy przeżyli ją i&nbsp;ośmielili się o&nbsp;niej mówić wbrew wszystkiemu.</p>

    <p class="tekst">Aby jednak zrozumieć, jak doszło do utworzenia tajnej Jednostki 731 (zwanej laboratorium śmierci), w&nbsp;której eksperymentowano z&nbsp;bronią biologiczną i&nbsp;chemiczną, trzeba cofnąć się do początku lat trzydziestych XX wieku. Tu niezbędne wyjaśnienie: choć nosiła nazwę „jednostki” i&nbsp;aspirowała, by być rodzajem szpitala czy placówki naukowej, była w&nbsp;rzeczywistości oddziałem lekarzy na usługach armii, dokonujących okrutnych eksperymentów na ludziach.</p>

    <div class="_idgenobjectlayout">
      <div id="calibre_link-72" class="calibre6">
        
      </div>
    </div>

    <p class="tekst">W&nbsp;roku 1931 pod pretekstem incydentu mukdeńskiego (sabotaż na torach Kolei Południowomandżurskiej) Cesarstwo Japonii dokonało inwazji na północno-wschodnie Chiny. Ostatecznie historycy udowodnili, że incydent ten przygotowali i&nbsp;przeprowadzili sami Japończycy. Zajęta prowincja, bogata w&nbsp;surowce i&nbsp;strategicznie położona, stała się dla Tokio idealnym miejscem do utworzenia marionetkowego państwa Mandżukuo. Właśnie tam, w&nbsp;sercu Mandżurii, w&nbsp;1932 roku powstała niepozorna jednostka wojskowa. Oficjalnie rząd przyznawał, że jej zadaniem jest uzdatnianie wody do picia (w&nbsp;dokumentach nazwa brzmiała „Naczelne Biuro Zapobiegania Epidemiom i&nbsp;Departament Oczyszczania Wody Armii Kwantuńskiej”), ale jej prawdziwe oblicze miało się wkrótce ujawnić, a&nbsp;nazwa Jednostka 731 &ndash; zapisać w&nbsp;historii jako synonim nieludzkiego wręcz okrucieństwa.</p>

    <p class="tekst">Na czele nowego projektu stanął Shiro Ishii. Ten urodzony 25 czerwca 1892 roku w&nbsp;prefekturze Chiba oficer, lekarz i&nbsp;naukowiec pochodził z&nbsp;niezwykle zamożnej rodziny ziemiańskiej, której posiadłości rozciągały się na wiele kilometrów, a&nbsp;interesy obejmowały rolnictwo, przemysł i&nbsp;handel. Ishii od najmłodszych lat przywykł do świata, w&nbsp;którym posłuszeństwo i&nbsp;hierarchia były niepodważalne. Jako student medycyny Uniwersytetu Tokijskiego słynął z&nbsp;błyskotliwości, ale też z&nbsp;bezczelnej arogancji; ta cecha w&nbsp;ówczesnej, skrajnie hierarchicznej Japonii była tyleż wadą, co atutem. Na pewno wyróżniał się pomysłowością i&nbsp;miał obsesję na punkcie eksperymentów. No i&nbsp;być może miał jakąś tam iskrę geniuszu. Jego wynalazek (przenośny filtr do oczyszczania wody) przysporzył mu sławy w&nbsp;kręgach wojskowych i&nbsp;zapewnił niebywałe wpływy. W&nbsp;wojskowych kręgach opowiadano jednak, że gdy pewien generał ośmielił się zakwestionować skuteczność jego wynalazku w&nbsp;obecności samego cesarza, Ishii bez wahania nasikał do kubka, przefiltrował płyn, a&nbsp;następnie wypił jednym haustem. Tym samym udowodnił niezawodność swojego wynalazku. Czyn ten, szokujący nawet jak na japońskie standardy, stał się symbolem jego charakteru: bezgranicznej pychy i&nbsp;przekonania, że nauka usprawiedliwia wszystko.</p>

    <p class="tekst">Japońska armia planowała w&nbsp;tym czasie ekspansję w&nbsp;Azji kontynentalnej, wobec czego była owładnięta obsesją rywalizacji z&nbsp;potężnym Związkiem Radzieckim. Wiedząc, że liczbą żołnierzy nie dorównają Armii Czerwonej, sztabowcy japońscy szukali przewagi w&nbsp;technologii i&nbsp;nauce. Shiro Ishii, wizjoner, ale i&nbsp;cynik, zaproponował rozwiązanie, które miało przynieść Japonii militarną przewagę: broń biologiczną. Całymi latami lobbował w&nbsp;najwyższych kręgach wojskowych za swoją <span class="italic">idée fixe</span>, aż w&nbsp;końcu uzyskał zgodę samego cesarza Hirohito na prowadzenie tajnych badań. Oficjalny rozkaz wydano w&nbsp;połowie lat trzydziestych (dokładny rok zgody cesarskiej bywa różnie podawany: 1936 lub 1937, w&nbsp;zależności od źródeł).</p>

    <p class="tekst">Niebawem dawny ośrodek uzdatniania wody w&nbsp;Pingfangu został przekształcony w&nbsp;ogromny kompleks badawczy. Z&nbsp;zewnątrz przypominał fabrykę: ceglane budynki, laboratoria, kotłownie, magazyny i&nbsp;baraki. W&nbsp;rzeczywistości był jednym z&nbsp;najbardziej przerażających miejsc na Ziemi: centrum eksperymentów medycznych, testowania broni biologicznej i&nbsp;wiwisekcji prowadzonej na ludziach.</p>

    <div class="_idgenobjectlayout">
      <div id="calibre_link-73" class="calibre6">
        
      </div>
    </div>

    <p class="tekst">Ishii zaczął kompletować zespół do tego projektu: wybierał najlepszych bakteriologów, chirurgów, chemików i&nbsp;młodych lekarzy (często jeszcze studentów), których przyciągały zarówno pieniądze, jak i&nbsp;obietnica służby narodowi. Rekrutom oferowano tygodniówkę wyższą niż miesięczna pensja profesora uniwersytetu. Patriotyzm i&nbsp;lojalność wobec cesarza były doskonałym narzędziem manipulacji, a&nbsp;każdy, kto podpisywał kontrakt, wierzył, że bierze udział w&nbsp;misji, która uczyni Japonię potęgą nie do pokonania.</p>

    <p class="tekst">Bardzo szybko Jednostka 731 została uformowana na kształt korporacji: były więc wydziały &ndash; zajmujące się wirusami, pasożytami, toksynami, zwierzętami doświadczalnymi, a&nbsp;nawet testowaniem broni konwencjonalnej takiej jak granaty, bagnety czy miotacze ognia. Nikt z&nbsp;tych ludzi, przynajmniej na początku, nie dopuszczał do siebie myśli, że służba nauce może być równoznaczna ze służbą złu, tym bardziej że stały za tym słowa samego cesarza. A&nbsp;słowa cesarza były w&nbsp;Japonii nie tyle prawem, ile wręcz sakramentem. Ich brzmienie przenikało instytucje, codzienność i&nbsp;myślenie szarych obywateli tak głęboko, że kwestionowanie rozkazu stawało się czymś w&nbsp;rodzaju bluźnierstwa i&nbsp;zanegowaniem porządku świata. W&nbsp;klimacie absolutnej lojalności i&nbsp;porządkującej wszystko hierarchii zrodziło się i&nbsp;zaczęło funkcjonować idealne środowisko do hodowania ludzi, których sumienia były systematycznie spalane niczym zwłoki w&nbsp;piecach w&nbsp;Pingfangu.</p>

    <p class="tekst">Logistyką zajęła się Kempeitai, działająca wewnątrz armii policja wojskowa. Jej członkowie byli selekcjonowani wedle cech, które w&nbsp;cywilizowanym dyskursie nazwano by bezwzględnością. By służyć w&nbsp;tej formacji, należało być zaimpregnowanym na współczucie i&nbsp;mieć wrodzone zdolności do łamania zarówno ludzkich ciał, jak i&nbsp;umysłów. To cechy pożądane tam, gdzie tortury miały wkrótce stać się codziennością, a&nbsp;rozdzierający krzyk jeńców &ndash; dowodem porządnie wykonanego, udanego eksperymentu. Oficjalne instrukcje dla Kempeitai brzmiały surowo, ale rzeczywistość okazywała się jeszcze ostrzejsza: ludzie mający za wszelką cenę dyscyplinować oraz karać innych sami byli utrzymywani w&nbsp;żelaznym rygorze, armia nie tolerowała odstępstw ani nieposłuszeństwa. Karą za najdrobniejszą niesubordynację był inny rodzaj przemocy, wymierzanej już nie we „wroga” czy „pacjenta”, lecz w&nbsp;tych, którzy mieli stać na straży wojennego porządku.</p>

    <p class="tekst">By zobrazować, co działo się w&nbsp;szeregach Kempeitai, posłużę się relacją naocznego świadka. Funkcjonariusze mieli więc podlegać „wyłącznie rozkazom wodzów armii i&nbsp;byli specjalnie dobierani pod kątem takich cech osobowości jak odporność na manipulacje, umiejętność wywierania nacisku i&nbsp;nieustępliwość”. Do ich zadań należało między innymi łapanie szpiegów i&nbsp;okrutne wielodniowe niekiedy przesłuchiwanie podejrzanych. W&nbsp;razie potrzeby wolno im było stosować tortury i&nbsp;chętnie z&nbsp;tej furtki korzystano. Słowa oficerów „powinny ciąć niczym brzytwa, a&nbsp;wzrok onieśmielać”. Już sama ich mowa miała być „narzędziem terroru względem podejrzanego”. Od&nbsp;tych reguł nie było odstępstw. Jeśli się zdarzały, były najsurowiej karane.</p>

    <p class="tekst">Lekarze z&nbsp;Jednostki 731 musieli być bezwzględnie posłuszni przełożonym i&nbsp;lojalni względem organizacji, w&nbsp;której porządku pilnowali członkowie Kempeitai. W&nbsp;przeciwnym razie również podlegali surowym karom. W&nbsp;praktyce oznaczało to specjalne izolatki, doprowadzenia siłą na sale przesłuchań lub podłączenie do urządzeń zaprojektowanych po to, by nie pozostawiać na ich ciałach śladów, a&nbsp;jednak boleśnie ukarać ewentualnych odstępców. Taki był między innymi sens dość powszechnie stosowanego tam waterboardingu w&nbsp;zamkniętych pokojach jednostki. Ze&nbsp;wspomnień świadków tej praktyki wyłania się obraz przemocy sprowadzonej do rutyny: nieposłusznego lub choćby tylko nielojalnego funkcjonariusza bądź lekarza rozkładano nago na desce, wiązano pasami, zasłaniano mu usta i&nbsp;nos szmatą, a&nbsp;następnie lano na nią cienki strumień wody, systematycznie dozowany. To tortura precyzyjna, zaprojektowana tak, by nie zostawić siniaków i&nbsp;blizn, ale by oszołomić, zabić wolę, wycisnąć z&nbsp;człowieka wszystko. Poddana waterboardingowi osoba, balansująca na granicy panicznego strachu przed utonięciem, nieustannym deficytem tlenu, dosłownie topiona za pomocą szmaty i&nbsp;wiadra z&nbsp;wodą &ndash; łatwo pozbywa się wszelkich wątpliwości i&nbsp;zaczyna fanatycznie wierzyć w&nbsp;„sprawę”.</p>

    <p class="tekst">Ten sposób torturowania niesubordynowanych miał też wymiar propagandowy i&nbsp;odstraszający. Dodatkowo brak ran pozwalał utrzymać pozory „czystości” operacji, minimalizował wstrząs wśród nowo przyjmowanego personelu, który dzięki temu łatwiej mógł zaakceptować, że to, co dzieje się za drzwiami, to wyższa konieczność.</p>

    <div class="_idgenobjectlayout">
      <div id="calibre_link-74" class="calibre6">
        
      </div>
    </div>

    <p class="tekst">Kiedy piekielne wrota Jednostki 731 w&nbsp;Pingfangu rozwarły się, koleje zaczęły przywozić do niej tłumy nieszczęśników. Z&nbsp;początku były to setki, potem tysiące, a&nbsp;w&nbsp;ostatecznym bilansie dziesiątki tysięcy mieszkańców Mandżurii i&nbsp;okolicznych terenów, schwytanych na polach i&nbsp;w&nbsp;domach, na targowiskach i&nbsp;w&nbsp;wioskach pod banalnymi lub sfabrykowanymi zarzutami. Powody aresztowań były często aż nader trywialne lub arbitralne. Lista zarzutów &ndash; długa i&nbsp;celowo niejasna, by łapać na jej podstawie każdego, kogo się tylko dało. Wewnątrz kompleksu więźniowie zyskiwali od razu odczłowieczającą etykietę „<span class="italic">maruta</span>” (kłoda, drewno). Zatwierdzano już na poziomie języka to, co potem dopełniano czynami: dehumanizację na skalę przemysłową. „Nieustannie tylko krzyczeli, krzyczeli. My nie uznawaliśmy <span class="italic">maruta</span>, kłód, za istoty ludzkie. Byli tylko kawałkami mięsa do poćwiartowania na pniaku” &ndash; tak brzmiała jedna z&nbsp;relacji naocznego świadka okrutnych eksperymentów.</p>

    <p class="tekst">Mówiąc „<span class="italic">maruta</span>”, medycy i&nbsp;personel wojskowy z&nbsp;Jednostki&nbsp;731 nie tylko usprawiedliwiali swoje czyny przed sobą, lecz także tworzyli psychologiczną barierę, mur, zza którego mogli spojrzeć chłodno na eksperyment polegający na przykład na wykonaniu wiwisekcji. Nie zachowywać się w&nbsp;pracy jak człowiek, ale wciąż nazywać to pracą? Duża sztuka, bez psychologicznych fikołków nie do wykonania. Odhumanizowanie było niezbędne, bo eksperymenty nie miały charakteru jednorazowych okrucieństw, lecz systematycznych działań badawczych. Zakładały między innymi infekowanie ofiar, obserwację choroby, a&nbsp;także stosowanie ekstremalnych warunków: mrozów, gwałtownego odwodnienia czy operacji bez znieczulenia. Niektórych więźniów więc zamrażano częściowo (na przykład od pasa w&nbsp;dół), a&nbsp;następnie gwałtownie odmrażano, badając zachodzące reakcje gnicia i&nbsp;gangrenę. Wycinano organy, robiono amputacje i&nbsp;ponownie przyszywano obcięte kończyny, a&nbsp;wszystko oczywiście bez znieczulenia. Jeżeli pacjent zaczynał odzyskiwać choć częściowo czucie w&nbsp;amputowanej, a&nbsp;następnie przyszytej kończynie, traktowano to jako sukces, sporządzano notatki i&nbsp;raporty dla przełożonych, a nieszczęśnik kolejnego dnia tracił na przykład nogę. I&nbsp;tak aż do śmierci. Testowano, jak zabijać ludzi w&nbsp;komorach próżniowych lub ile czasu będzie żył człowiek powieszony głową w&nbsp;dół, z&nbsp;rozprutym brzuchem i&nbsp;przeciętymi tętnicami. Wszystko w&nbsp;imię swoiście pojmowanej nauki i&nbsp;testowania odporności ludzkiego organizmu.</p>

    <p class="tekst">Niebawem Pingfang stało się miejscem, gdzie administracyjna precyzja łączyła się z&nbsp;brutalną biologiczną eksterminacją. Raporty, arkusze eksperymentów, tabele wyników nabierały tu mrocznego znaczenia, bo każda linijka była świadectwem potraktowania ludzkiego życia jak próbki do analizy.</p>

    <div class="_idgenobjectlayout">
      <div id="calibre_link-75" class="calibre6">
        
      </div>
    </div>

    <p class="tekst">W&nbsp;Jednostce 731 prowadzono także szerzej zakrojone eksperymenty w&nbsp;zakresie chorób zakaźnych, badając na ludziach zarówno ich przebieg, jak i&nbsp;testując potencjalne metody leczenia. Jedną z&nbsp;chorób, którą zarażano, a&nbsp;potem testowano jej leczenie, była cholera. Rozprzestrzeniano ją w&nbsp;sposób pośredni: zakażoną wieprzowinę podawano bezpańskim psom. Te po zjedzeniu skażonego mięsa wymiotowały, a&nbsp;wymiociny owe często były zjadane przez inne psy; w&nbsp;realiach ówczesnych Chin, dotkniętych skrajną biedą, nie było to czymś nadzwyczajnym. To powodowało dalsze szerzenie się choroby do momentu, aż w&nbsp;końcu przenosiła się ona na ludzi.</p>

    <p class="tekst">Aby lepiej zobrazować skalę tych działań, warto przywołać słowa kapitana armii japońskiej Kojimy Takeo, członka Jednostki 731: „Powiedziano nam, że mamy przeprowadzić kampanię szerzenia cholery i&nbsp;że każdego z&nbsp;nas zaszczepiono przeciwko tej chorobie na dziesięć dni przed wymarszem. Naszym celem było zarażenie każdego człowieka na wyznaczonym obszarze. Choroba rozprzestrzeniała się, zanim tam dotarliśmy. Kiedy wkroczyliśmy do wsi, część ludności uciekła, pozostali tylko ci, którzy byli zbyt chorzy, by się ruszyć. Liczba zakażonych stale rosła. Cholera sprawia, że człowiek gwałtownie chudnie, wymiotuje i&nbsp;cierpi na biegunkę. Wokół chorych, którzy leżeli unieruchomieni, kłębiły się chmary much, a&nbsp;ludzie umierali jeden po drugim”.</p>

    <p class="tekst">Przywołany obraz był wstrząsający i&nbsp;świadczył o&nbsp;skali nieludzkich eksperymentów prowadzonych przez „lekarzy” z&nbsp;Jednostki. Nie ograniczano się tam jednak do cholery. Badano również na przykład gorączkę krwotoczną. Sposób jej rozpowszechniania przybierał szczególnie drastyczne formy. Dzieci z&nbsp;okolicznych chińskich wsi zachęcano do łapania szczurów, w&nbsp;zamian za co obiecywano im gratyfikację (często wystarczał po prostu ołówek). Schwytane gryzonie pochodziły z&nbsp;terenów objętych chorobą, co naturalnie narażało dzieci już na tym etapie na zakażenie. Następnie na szczury nanoszono kleszcze, by te rozsiewały dalej infekcję. Kiedy kleszcze zostały zakażone, mielono je w&nbsp;specjalnych cylindrach, mieszano z&nbsp;solą fizjologiczną i&nbsp;wykorzystywano do tworzenia aerozoli rozpylanych nad wioskami. Wywoływana w&nbsp;ten sposób choroba zbierała masowe ofiary wśród ludności cywilnej.</p>

    <p class="tekst">Wyniki badań nad zakażonymi przesyłano do uczelni medycznych jako rzekome efekty eksperymentów przeprowadzonych na małpach. W&nbsp;dokumentacji jednak nie podawano gatunku małp &ndash; co jednoznacznie wskazuje, że chodziło o&nbsp;ludzi, <span class="italic">maruta</span>, czyli chińskich więźniów. Testowano w&nbsp;podobny sposób również dżumę. W&nbsp;tym kontekście warto przypomnieć, że pierwszy udokumentowany przypadek użycia broni biologicznej nastąpił już w&nbsp;1346 roku, kiedy to armia genueńska odpierała atak Mongołów i&nbsp;ci, oblegając twierdzę Kaffa, mieli przerzucać za jej mury ciała zmarłych na dżumę, by wywołać epidemię.</p>

    <p class="tekst">W&nbsp;ramach działań Jednostki 731 nad chińskimi miasteczkami i&nbsp;wioskami zrzucano zarazki zmieszane z&nbsp;ryżem, kukurydzą czy fragmentami tkanin. Celem było wywołanie epidemii wśród ludności cywilnej. Świadectwa osób, które przeżyły te ataki, należą dziś do najważniejszych dowodów potwierdzających skalę i&nbsp;charakter japońskich eksperymentów z&nbsp;bronią biologiczną.</p>

    <div class="_idgenobjectlayout">
      <div id="calibre_link-76" class="calibre6">
        
      </div>
    </div>

    <p class="tekst">Relacja właściciela sklepu z&nbsp;tofu: „Pewnego dnia nadleciał samolot, który zatoczył kilka kół, po czym zrzucił coś, co wyglądało jak dym. To była mąka pszenna, kukurydza i&nbsp;inne rzeczy. Na drugi dzień ludzie zaczęli chorować, po trzech dniach zmarło dwoje moich dzieci, inni również zaczynali chorować i&nbsp;umierali. Nikt nie rozumiał, co się stało. Moi krewni zmarli jeden po drugim, wszędzie było tylko cierpienie. Każdy, kto umierał, konał w&nbsp;bólu i&nbsp;męczarniach, dostając drgawek, ich ciała najpierw czerwieniały, a&nbsp;potem po śmierci stawały się kompletnie czarne. Piekło na ziemi”. Takie relacje są wstrząsającym zapisem skutków ataków biologicznych. Epidemie, które wybuchały po zrzutach, najczęściej były wynikiem rozsiewania bakterii dżumy, wąglika lub cholery.</p>

    <p class="tekst">Kolejne świadectwo pochodzi od jednego z&nbsp;ocalałych z&nbsp;ataku w&nbsp;1942 roku: „Miałem wtedy piętnaście lat, pamiętam wszystko bardzo wyraźnie, japoński samolot rozrzucił coś, co wyglądało jak dym. Kilka dni później w&nbsp;całej wiosce znajdowaliśmy zdechłe szczury, a&nbsp;ludzie zaczęli dostawać wysokiej gorączki i&nbsp;boleści węzłów chłonnych, umierali codziennie. Po całej wiosce nosiły się zawodzenia oraz jęki. Moja matka i&nbsp;mój ojciec, łącznie ośmioro członków mojej rodziny. Wszyscy zmarli, ja byłem jedynym z&nbsp;rodziny, który przeżył. Matka bardzo gorączkowała, przez cały dzień krzyczała, żeby dać jej wody, i&nbsp;łapała się za gardło, aż wydała z&nbsp;siebie dźwięk przypominający ryk rannego zwierzęcia i&nbsp;zmarła na moich oczach. W&nbsp;naszej wiosce zmarło łącznie 380 osób, a&nbsp;populacja wynosiła ponad 500 osób. Bywały dni, w&nbsp;których umierało ich aż ponad dwadzieścia dziennie. Zaraz po tym, jak zmarły pierwsze osoby w&nbsp;wiosce, pojawili się Japończycy w&nbsp;strojach ochronnych i&nbsp;maskach. Przez trzy dni chodzili po wsi, dając ludziom zastrzyki. Każdy dostawał dwa, jeden w&nbsp;ramię, drugi w&nbsp;klatkę piersiową. Niestety osoby, którym podano zastrzyki, również umierały”.</p>

    <p class="tekst">Trzeba jasno powiedzieć, że działania Jednostki 731 były nie tylko częścią badań nad bronią biologiczną, lecz także formą masowego eksperymentu na ludności cywilnej, przeprowadzanego bez jej wiedzy i&nbsp;bez żadnych środków ochrony.</p>

    <p class="tekst">Wspomniałem wcześniej, że „lekarze” (nazwijmy ich tak na wyrost) prowadzili także „badania” nad odmrożeniami. Te eksperymenty zajmowały w&nbsp;Jednostce 731 szczególne miejsce, miały mieć bowiem wymiar praktyczny i&nbsp;militarny, a&nbsp;ich tło wiązało się z&nbsp;nawracającymi lękami Japończyków przed konfliktem z&nbsp;ZSRR. Taki konflikt wiązałby się z&nbsp;koniecznością przygotowania wojsk na ekstremalne warunki zimowe, trzeba było więc wykorzystać Jednostkę 731 do tych przygotowań.</p>

    <p class="tekst">Aby symulować takie skrajne warunki i&nbsp;uzyskać „kontrolowane” odmrożenia, zbudowano halę o&nbsp;powierzchni niemal dwóch kilometrów kwadratowych. To w&nbsp;niej przeprowadzano zestaw testów zaprojektowanych tak, by zbadać granice odporności ludzkiego ciała na mróz. Jedna z&nbsp;metod „badań” polegała więc na moczeniu kończyn ofiar w&nbsp;nieustannie strumieniowanej, coraz zimniejszej wodzie, w&nbsp;warunkach, w&nbsp;których temperatury zewnętrzne spadały do około minus trzydziestu stopni. Trwało to tak długo, aż dłoń, ramię albo noga pokrywały się zupełnie lodem. Wówczas szybko przywiązywano więźnia do pala, tak by zmrożone ręce wystawały do przodu, i&nbsp;uderzano w&nbsp;nie pałkami. Gdy kończyny zaczynały wydawać głuchy dźwięk jak przy uderzeniu w&nbsp;drewniany stół, uznawano je za gotowe do dalszych testów.</p>

    <p class="tekst">W&nbsp;kolejnych etapach badano warunki, w&nbsp;jakich odmrożone tkanki zaczynały reagować na ogrzewanie. Teoretycznie działo się to w&nbsp;temperaturach zbliżonych do 36&ndash;40°C, które w&nbsp;medycynie uznawane są za optymalne dla rozmrażania uszkodzonych tkanek. Jednak w&nbsp;praktyce brutalność procedur powodowała, że po zanurzeniu skrajnie zmrożonych dłoni, ramion czy nóg w&nbsp;gorącej wodzie mięso po prostu odchodziło od kości, a&nbsp;naruszone w&nbsp;ten sposób struktury były już nie do uratowania.</p>

    <p class="tekst">Testowano również moment, w&nbsp;którym ciało ludzkie wystawione na mróz staje się tak kruche, że można je rozbić niczym taflę lodu. Wykonywano próby z&nbsp;młotem, rozbijając kolejno palce, dłonie, przedramiona ofiar tych eksperymentów, aby odnotować granice mechanicznej integralności zamarzniętej tkanki. Jeszcze innym rodzajem testów były „badania” w&nbsp;komorach chłodniczych. Wybranych <span class="italic">maruta</span> lokowano w&nbsp;pomieszczeniach wyposażonych jedynie w&nbsp;otwory na ręce i&nbsp;obniżano temperaturę do ekstremalnych wartości rzędu minus 196 stopni Celsjusza (zbliżone do temperatury ciekłego azotu). Po takich zabiegach tkanki pozostawały nieodwracalnie uszkodzone: stawały się twarde jak deska, szybko zżerała je gangrena i&nbsp;obumierały bez realnych szans na regenerację. W&nbsp;rezultacie oddział zajmujący się odmrożeniami bardzo szybko właściwie nie miał pacjentów z&nbsp;kompletem kończyn.</p>

    <p class="tekst">Procedury te były projektowane z&nbsp;perspektywy militarnej: szukano sposobów leczenia odmrożeń i&nbsp;jednocześnie testowano granice wytrzymałości żołnierza, ale metoda ich przeprowadzania czyniła z&nbsp;badań akt znęcania się nad ludźmi. W&nbsp;dokumentacji jednostki wyniki tych eksperymentów figurowały jako kolejne wpisy w&nbsp;arkuszach badawczych: liczby, temperatury, czasy… Tymczasem za każdą linijką wpisów kryły się zniszczone życia i&nbsp;zmaltretowane nieodwracalnie ciała żywych ludzi.</p>

    <p class="tekst">Były też inne, nie mniej makabryczne testy, w&nbsp;ramach których sprawdzano odporność ciał na działanie broni palnej oraz granatów. Wydzielony teren służył jako poligon; tam badano skutki różnego rodzaju eksplozji i&nbsp;obrażeń. Osoby poddawane eksperymentom wyposażano w&nbsp;pancerze osłaniające korpus i&nbsp;głowę, pozostawiając resztę ciała odkrytą, aby obserwować reakcję tkanek po detonacjach granatów czy innych ładunków. Więźniowie byli przywiązywani do pali i&nbsp;traktowani jak żywe worki treningowe. Testowano na nich różne metody mordu. Kłuto dogorywających ludzi bagnetami. Do ofiar strzelano też z&nbsp;bliska lub daleka, sprawdzano, ile razy można komuś wystrzelić w&nbsp;brzuch, zanim umrze, albo jak długo ktoś przeżyje z&nbsp;kulą w&nbsp;żołądku. Zgromadzone w&nbsp;ten sposób dane miały posłużyć armii do określenia zasięgu i&nbsp;siły rażenia stosowanej broni.</p>

    <p class="tekst">To nie był koniec, bo po zakończeniu testów obserwowano również procesy gojenia ran, choć w&nbsp;większości przypadków obrażenia okazywały się śmiertelne. W&nbsp;podobny sposób prowadzono ćwiczenia dla żołnierzy, którzy trenowali walkę wręcz i&nbsp;obsługę broni na żywych więźniach, traktowanych jak manekiny poligonowe.</p>

    <p class="tekst">Jeszcze inny rodzaj badań obejmował próby z&nbsp;bombami ceramicznymi. Zawierały one bakterie lub patogeny, a&nbsp;ich ceramiczna powłoka miała chronić drobnoustroje przed wysoką temperaturą w&nbsp;czasie lotu pocisku i&nbsp;detonacji. To rozwiązanie, opracowane z&nbsp;inicjatywy Shira Ishii, pozwalało na skuteczniejsze rozprzestrzenianie chorób w&nbsp;warunkach polowych. Eksperymenty z&nbsp;użyciem takich bomb prowadzono w&nbsp;bezpośrednim sąsiedztwie więźniów, aby obserwować rozwój infekcji oraz reakcję organizmu na zakażenie. W&nbsp;Jednostce 731 prowadzono także testy związane z&nbsp;ekstremalnymi warunkami fizycznymi. W&nbsp;komorach ciśnieniowych badano wpływ gwałtownego wzrostu ciśnienia na ciało ludzkie, aby określić jego granice wytrzymałości. Z&nbsp;kolei w&nbsp;innych laboratoriach testowano działanie różnego rodzaju gazów bojowych, od iperytu po nowe odmiany substancji trujących. Analizowano ich skuteczność i&nbsp;tempo działania na ludzkie organizmy.</p>

    <p class="tekst">W&nbsp;ekstremalnych warunkach ciśnieniowych ciało więźnia bardzo szybko puchło. Eksplodowały oczy, następnie jeden po drugim wszystkie organy wewnętrzne. „Lekarze” skrupulatnie notowali, po jakim czasie zachodził jaki objaw. Innymi testami było sprawdzanie oddziaływania gazów. Często w&nbsp;tym celu zabierano do komór gazowych zwierzęta i&nbsp;spokrewnionych ze sobą ludzi, na przykład matkę i&nbsp;córkę. Testowano na nich rozmaite gazy bojowe i&nbsp;sprawdzano, kto szybciej umrze: zahartowana przez lata matka czy może młoda córka? A&nbsp;o&nbsp;ile&nbsp;&ndash; jeśli w&nbsp;ogóle &ndash; przeżyje człowieka pies?</p>

    <p class="tekst">Eksperymenty te miały oficjalnie charakter wojskowy: służyły do opracowania broni oraz środków ochrony przed nią. Jednak sposób ich prowadzenia i&nbsp;całkowite pozbawienie więźniów praw czyniły z&nbsp;nich przykład systematycznego okrucieństwa. Po wojnie to, co działo się w&nbsp;ramach Jednostki&nbsp;731, stało się jednym z&nbsp;najczarniejszych symboli japońskich zbrodni wojennych.</p>

    <div class="_idgenobjectlayout">
      <div id="calibre_link-77" class="calibre6">
        
      </div>
    </div>

    <p class="tekst">Badania wytrzymałościowe prowadzono w&nbsp;Jednostce 731 niczym w&nbsp;laboratorium szalonych naukowców znanych z&nbsp;kina grozy. Nie chodziło w&nbsp;nich wyłącznie o&nbsp;jeden aspekt zmapowania możliwości ciała, lecz o&nbsp;ustalenie jego granic: ile dni człowiek wytrzyma bez snu, jak długo może funkcjonować bez pożywienia, ile można mu pobierać krwi, zanim organizm zupełnie skapituluje. Procedury badawcze miały dostarczać wiedzy użytecznej dla armii, lecz w&nbsp;praktyce sprowadzały się do systematycznego wyczerpywania ludzi, doprowadzaniu ich do granic możliwych obrażeń i&nbsp;w&nbsp;konsekwencji do nieuchronnej śmierci.</p>

    <p class="tekst">Regularne, zaplanowane pobory krwi były jednym z&nbsp;takich testów. Pobierano duże objętości krwi w&nbsp;stałych odstępach, aby obserwować, jak organizm poradzi sobie w&nbsp;odpowiedzi na chroniczną jej utratę i&nbsp;jak długo można utrzymać człowieka przy życiu przy minimalnych rezerwach. Świadectwo osoby wykonującej takie pobrania oddaje chłodny profesjonalizm i&nbsp;brak empatii, które panowały w&nbsp;laboratoriach: „Wprowadziłem igłę do żyły, wydawała przy tym zdławiony dźwięk. Zaciągnąłem czarnoczerwonej krwi 3&nbsp;centymetry sześcienne, 5&nbsp;centymetrów sześciennych. Pacjent zaczął blednąć na twarzy, wcześniej jeszcze jęczał, teraz nawet nie był w&nbsp;stanie jęczeć. Z&nbsp;jego gardła wydobywało się cichutkie charczenie, coś jakby dźwięk owada. Przez cały czas patrzył na mnie z&nbsp;obrazą i&nbsp;ze&nbsp;złością, nawet nie mrugnął, ale to nie miało żadnego znaczenia. Zdobyłem próbkę objętości 10 centymetrów sześciennych, dla osób&nbsp;pracujących w&nbsp;laboratorium to ekstaza, na tym polegało ich powołanie, okazywanie współczucia cierpiącemu i&nbsp;umierającemu człowiekowi nie miało dla mnie absolutnie żadnej wartości” &ndash; notował jeden z&nbsp;„lekarzy”.</p>

    <p class="tekst">Eksperymenty obejmowały też skrajne odwodnienia i&nbsp;głodówki kontrolowane aż do skraju życia i&nbsp;śmierci. Ofiary były pozbawiane wody w&nbsp;sposób metodyczny: otrzymywały jedynie minimalne ilości płynów, pozwalające przeżyć kilka godzin lub kolejny dzień. Następnie umieszczano je w&nbsp;przegrzanych pomieszczeniach, szczelnie owijając grubymi kocami. Panowały tam warunki przyspieszające utratę masy ciała i&nbsp;wyniszczenie organizmu. Opis tych procedur oddaje, jak dalece „badanie” zbliżało się do procesu powolnej mumifikacji. Ludzie po prostu umierali w&nbsp;stanie skrajnego wychudzenia, pozbawieni sił (ale i&nbsp;godności); masa ich ciał spadała do ułamka wcześniejszej wagi.</p>

    <p class="tekst">Jednym z&nbsp;najbardziej hańbiących przejawów działalności jednostki były wiwisekcje przeprowadzane na chińskich więźniach. Motywacje były dwojakie: po pierwsze, chirurdzy i&nbsp;badacze wykorzystywali je jako „materiał szkoleniowy”; po drugie, zależało im na obserwacji przebiegu choroby i&nbsp;stanu narządów w&nbsp;chwili śmierci. Relacja innego z&nbsp;„lekarzy” mrozi krew w&nbsp;żyłach, przytaczam ją niedosłownie. Gdy tylko zaobserwowano objawy u&nbsp;danego więźnia, pisze „medyk”, zabierano go z&nbsp;celi do sali sekcyjnej, rozbierano i&nbsp;kładziono na stole krzyczącego, próbującego się wyrwać. Przywiązano go (wciąż potwornie krzyczącego) pasami do stołu. Jeden z&nbsp;lekarzy wpychał mu do ust ręcznik, a&nbsp;następnie otwierano go jednym, szybkim pociągnięciem skalpela. Nawet po wyeksponowaniu organów i&nbsp;wnętrzności człowiek nie umiera od razu. Fizycznie jest to więc identyczna sytuacja jak ta, gdy podczas zwykłej operacji pacjent wybudza się nagle spod narkozy.</p>

    <p class="tekst">Świadkowie wiwisekcji mówili, że ofiara zwykle wydaje z&nbsp;siebie przeraźliwy krzyk w&nbsp;momencie cięcia, ale chwilę później milknie. Wówczas „badacze” dokonywali oględzin organów wewnętrznych, wyjmując te, które zamierzali dokładniej przebadać. Ofiara zazwyczaj umierała w&nbsp;trakcie tego okrutnego zabiegu. Ten i&nbsp;podobne opisy &ndash; chłodne, techniczne, odarte z&nbsp;żalu czy ze skruchy &ndash; odsłaniają sposób myślenia zatrudnionych w instytucji znanej jako Jednostka&nbsp;731. Tam ciało ludzkie przestawało być człowiekiem, stawało się przedmiotem badań. Wszystkie przedstawione przeze mnie procedury wpisywały się w&nbsp;instrumentalny schemat człowieka jako źródła danych.</p>

    <p class="tekst">Niektórzy mogliby wyczyniać logiczne łamańce i&nbsp;udowadniać, że mimo wszystko opisane powyżej eksperymenty służyły nauce. Na pewno były okrutne, ale odbywały się w&nbsp;dobrej intencji. W&nbsp;Jednostce 731 prowadzono jednak również eksperymenty, które nie starały się nawet zachowywać pozorów badań naukowych. Sens naukowy niektórych praktyk był w&nbsp;najlepszym wypadku wątpliwy. Ich świadkowie opisywali między innymi konkursy i&nbsp;ćwiczenia, których celem nie była wiedza, lecz bezsensowna brutalność. Testowano rozmaite sposoby oddzielania głowy od ciała, organizowano zawody na to, który z&nbsp;funkcjonariuszy zdoła jednym cięciem ściąć najwięcej głów, a&nbsp;więźniów używano jako żywych manekinów do treningu obsługi bagnetów i&nbsp;mieczy samurajskich. Dokładnie takie relacje pojawiają się w&nbsp;źródłach jako zeznania świadków i&nbsp;pozostają częścią dokumentacji o&nbsp;charakterze opisowym.</p>

    <div class="_idgenobjectlayout">
      <div id="calibre_link-78" class="calibre6">
        
      </div>
    </div>

    <p class="tekst">W&nbsp;sierpniu 1945 roku do Mandżurii wkroczyła Armia Czerwona, a&nbsp;wówczas kierownictwo Jednostki 731 wydało rozkazy: zatrzeć wszelkie ślady bestialskiej działalności. Personel otrzymał drobiazgowe instrukcje dotyczące zniszczenia dokumentów, spalenia archiwów i&nbsp;likwidacji więźniów. W&nbsp;relacjach pojawiają się również wzmianki o&nbsp;rozdysponowanych fiolkach cyjanku, które miały służyć personelowi do samobójstwa w&nbsp;razie schwytania. I&nbsp;rzeczywiście: zdołano ewakuować personel, wysadzono część budynków, a&nbsp;tych spośród więźniów, którzy jeszcze trzymali się życia, zagazowano i&nbsp;spalono. Część wojskowych, zwłaszcza tych w&nbsp;randze oficerskiej, a&nbsp;także naukowcy uciekli na południe, by przez Koreę dostać się do Japonii. Zostały jednak po nich nie do końca zniszczone zdjęcia, filmy i&nbsp;dokumenty.</p>

    <p class="tekst">Po zakończonej kapitulacją Japonii wojnie pozostałości Jednostki 731 przejęli Amerykanie. Generał Douglas MacArthur, dowódca sił okupacyjnych, przyznał immunitet Ishii i&nbsp;jego współpracownikom w&nbsp;zamian za przekazanie pozostałych, będących w&nbsp;ich posiadaniu wyników badań. Historycy dysponują dobrze udokumentowanymi relacjami, mówiącymi, że amerykańskie władze okupacyjne, obawiając się, iż zdobyte materiały i&nbsp;dane o&nbsp;broni biologicznej wpadną w&nbsp;ręce ZSRR, zawarły porozumienie z&nbsp;niektórymi japońskimi badaczami: w&nbsp;zamian za przekazanie raportów i&nbsp;wyników eksperymentów niektórzy z&nbsp;nich otrzymali immunitet i&nbsp;uniknęli procesu. Wpływ tej decyzji na powojenne śledztwa i&nbsp;rozliczenia zbrodni jest do dzisiaj przedmiotem analiz. Zbrodniarze uniknęli więc sądu, a&nbsp;niektórzy z&nbsp;nich znaleźli nawet zatrudnienie w&nbsp;japońskich instytutach badawczych, firmach farmaceutycznych i&nbsp;na uczelniach. Jednak część członków Jednostki 731 stanęła przed sądem &ndash; tyle że radzieckim, w&nbsp;procesie w&nbsp;Chabarowsku w&nbsp;1949&nbsp;roku. I&nbsp;tu znów zaskoczenie: śledztwa w sprawie wielu japońskich naukowców i&nbsp;oficerów zostały zakończone bez postawienia ich przed międzynarodowym trybunałem.</p>

    <p class="tekst">Z&nbsp;powodu zniszczenia lub utajnienia materiałów, a&nbsp;także śmierci świadków i&nbsp;parasola ochronnego nad częścią wojskowych z&nbsp;Jednostki 731 przez dekady trudno było mówić o&nbsp;publicznym rozliczeniu dokonywanych tam zbrodni czy o&nbsp;debacie nad ich skalą. Odkrywanie kolejnych źródeł, publikacja relacji ocalałych i&nbsp;ujawnienia archiwalne z&nbsp;ostatnich dekad stopniowo dopełniają obrazu, lecz nadal pozostaje wiele luk. Liczba ofiar Jednostki 731 jest przedmiotem badań i&nbsp;szacunków, a skala tych zbrodni zależy od metodologii i&nbsp;źródeł. W&nbsp;literaturze pojawiają się różne dane; niektóre z&nbsp;dokumentów podają więc, że w&nbsp;samym kompleksie zginęło kilka tysięcy osób, a&nbsp;stosowane przez Jednostkę działania biologiczne przyniosły setki tysięcy ofiar na terenie Chin. Inne opracowania z&nbsp;kolei mówią o&nbsp;ofiarach rzędu 200&ndash;300 tysięcy (zgony spowodowane miały być bronią biologiczną) oraz o&nbsp;kilku tysiącach zabitych w&nbsp;ośrodkach eksperymentalnych. Temat cały czas jest przedmiotem badań historyków i&nbsp;analityków.</p>

    <div class="_idgenobjectlayout">
      <div id="calibre_link-79" class="calibre6">
        
      </div>
    </div>

    <p class="tekst">Jednostka 731 ze swoimi eksperymentami nie była jedyna. W&nbsp;Chinach i&nbsp;Japonii działały także inne, podobnie sprofilowane ośrodki, na przykład Oddział 543 w&nbsp;Hailarze, 100&nbsp;w&nbsp;Changchunie, 166 w&nbsp;Nankinie, 1855 w&nbsp;Pekinie czy 8604 w&nbsp;Guangzhou. Wszystkie prowadziły eksperymenty na ludziach: badano tam skutki zażywania trucizn, terroryzowano głodem, zakażano chorobami i&nbsp;faszerowano chemikaliami rozpuszczającymi tkanki. W&nbsp;niektórych testach nie chodziło już nawet o&nbsp;wynik naukowy, lecz o&nbsp;sam mechanizm zadawania cierpienia.</p>

    <p class="tekst">Po śmierci Shira Ishii 9&nbsp;października 1959 roku Japonia starała się sprawę Jednostki 731 całkowicie zatuszować. Pierwsze wystawy prezentujące historyczne źródła poświęcone jej zbrodniom pojawiły się dopiero w&nbsp;latach siedemdziesiątych XX wieku, i&nbsp;to wyłącznie dzięki prywatnym inicjatywom. Państwo nie dołożyło do nich ani jena, a&nbsp;organizatorzy musieli niejednokrotnie mierzyć się z&nbsp;biurokratycznymi przeszkodami. Z&nbsp;czasem próbowano oddać grozę tamtych wydarzeń za pomocą kina. W&nbsp;1988 roku chiński reżyser Mou Tun-fei stworzył film <span class="italic">Men Behind the Sun </span>(polski tytuł: <span class="italic">Oddział 731</span>). I&nbsp;tu uwaga: obraz ten do dziś budzi kontrowersje i&nbsp;niepewność, bo w&nbsp;niektórych scenach najprawdopodobniej wykorzystano martwe ciała i&nbsp;ujęcia, które przekroczyły granice etyki filmowej, nawet jeśli przyjmie się konwencje horroru ekstremalnego. Wykorzystano w&nbsp;nim prawdziwe ciała, a&nbsp;sceny tortur i&nbsp;wiwisekcji graniczyły z&nbsp;dokumentem. Reżyser tłumaczył, że wszystko było inscenizacją, ale jakoś trudno w&nbsp;to uwierzyć. Stworzenie tak realistycznych kukieł nie było wtedy raczej możliwe, ale jeżeli nawet, to produkcja nie dysponowała takimi finansami. Przed kamerą krojono więc najprawdziwsze trupy.</p>

    <p class="tekst1" id="calibre_link-80">Z&nbsp;perspektywy lat można powiedzieć, że historia Jednostki &nbsp;31 nie skończyła się wraz z&nbsp;wojną. Została tylko przykryta zmową milczenia. Ale człowiek nie zawsze szuka prawdy po to, by zrozumieć. Czasem tylko po to, by móc choć trochę spokojniej spać.</p>
  </div>
</div>


<div id="calibre_link-8" class="calibre3">
  <div class="podstawowa-ramka-tekstowa">
    <h1 class="numer_rozdzialu" id="calibre_link-30">JUNKO FURUTA. 44&nbsp;DNI&nbsp;AGONII</h1>

    <p class="bez_wciecia">Kiedy 19 marca 1989 roku funkcjonariusze policji natrafili na zalane cementem zwłoki osiemnastoletniej Junko Furuty, nie przypuszczali nawet, że natrafili na najpaskudniejszy w&nbsp;powojennej Japonii przypadek przestępczości wśród nieletnich. Ciało dziewczyny było jednak w&nbsp;stanie tak zatrważającym, że ewidentnie, zanim zadano jej śmierć, bestialsko się nad nią znęcano. To, co spotkało Junko Furutę, stało się później inspiracją dla dwóch filmów grozy, niezliczonej liczby horrorowych mang oraz anime.</p>

    <p class="tekst">Junko urodziła się 18 stycznia 1971 roku w&nbsp;Misato w&nbsp;prefekturze Saitama. Miała dwóch braci, a&nbsp;w&nbsp;chwili śmierci zaledwie osiemnaście lat. Była wzorową uczennicą, spokojną, pracowitą i&nbsp;lubianą. Nauczyciele wyrażali się o&nbsp;niej wyłącznie z&nbsp;uznaniem, koledzy zaś często żartowali, że od Junko zawsze można było bezkarnie i&nbsp;w&nbsp;ciemno spisywać lekcje. Po szkole dziewczyna dorabiała sobie w&nbsp;fabryce przetapiającej plastik, odkładając na wymarzoną podróż po Europie. Zamierzała odbyć ją po skończeniu nauki. Marzyła też o&nbsp;karierze wokalistki J-pop; chciała zostać idolką, jedną z&nbsp;tych gwiazd, które dla japońskiej młodzieży stanowią niemal przedmiot kultu. Żeby dopełnić obrazu, dodam, że była niepijąca i&nbsp;niepaląca, stroniła od imprez, a&nbsp;narkotyki były jej najzupełniej obce. W&nbsp;związku z&nbsp;tym w&nbsp;oczach wielu rówieśników uchodziła za nudną, ale zdaniem rodziców była ideałem. Miała już zapewnioną pracę po szkole, szykowano jej kierownicze stanowisko w&nbsp;sklepie detalicznym. Posada miał być pierwszym krokiem w&nbsp;dorosłość, jednak nigdy nie było jej dane go postawić.</p>

    <p class="tekst">W&nbsp;jej szkole rządziła grupka chuliganów nie do opanowania przez nauczycieli. Najbardziej znanym z&nbsp;nich był Hiroshi Miyano &ndash; chłopak o&nbsp;złej sławie, który chwalił się kontaktami z&nbsp;Yakuzą i&nbsp;zawsze tylko szukał okazji, by udowodnić swoją wartość w&nbsp;oczach tej bezwzględnej japońskiej mafii. Z&nbsp;oczywistych powodów nikt mu się nie stawiał, ani uczniowie, ani nawet nauczyciele. Miał opinię nieobliczalnego i&nbsp;niebezpiecznego, więc pewnie dlatego wszystkie akty przemocy uchodziły mu na sucho.</p>

    <p class="tekst">Tutaj zdanie wyjaśnienia. Yakuza, z&nbsp;którą próbował się związać Hiroshi, nie miała nic wspólnego z&nbsp;wyidealizowanym wizerunkiem tej mafii znanym z&nbsp;kina. W&nbsp;latach siedemdziesiątych i&nbsp;osiemdziesiątych była brutalną organizacją, kontrolującą całe dzielnice, żyjącą z&nbsp;terroru, szantażu, handlu narkotykami i&nbsp;ludźmi. Dla Miyana była symbolem siły i&nbsp;władzy. Junko Furuta miała wkrótce stać się przypadkową ofiarą jego chorej potrzeby udowodnienia swej męskości.</p>

    <p class="tekst">Poza wszystkimi wymienionymi zaletami Junko miała jeszcze jedną: była bardzo ładną dziewczyną. Jednak to akurat stać się miało jej przekleństwem. Problemy zaczęły się, gdy spodobała się Hiroshiemu. Później mówił, że zainteresował się nią, bo była inna niż wszystkie znane mu dziewczyny. Zwracała jego uwagę swoim spokojem, schludnością i&nbsp;urodą. Umiała też wysławiać się pełnymi zdaniami i&nbsp;zawsze wtedy patrzyła w&nbsp;oczy. Dla aspirującego bandyty to było coś zupełnie nowego. Chłopak był przyzwyczajony, że dziewczyny mu nie odmawiają. Jedne się go bały, inne chciały być blisko niego, bo uchodził za <span class="italic">bad boya</span>. W&nbsp;jego świecie strach i&nbsp;podziw miały ten sam smak i&nbsp;nie było tam miejsca na delikatność.</p>

    <p class="tekst">Kiedy więc Junko odmówiła mu, gdy zaproponował seks (zrobiła to z&nbsp;klasą, spokojnie i&nbsp;bez złości, jakby odmawiała kulturalnie zaproszenia do restauracji), zalał go palący gniew. Bandzior nie znał takiego uczucia. Nie rozumiał, że można mu odmówić, bo przecież jemu się nie odmawiało. Duma, która była jego jedyną wartością, pękła jak odpustowy balonik. Właśnie wtedy postanowił się zemścić.</p>

    <div class="_idgenobjectlayout">
      <div id="calibre_link-81" class="calibre6">
        
      </div>
    </div>

    <p class="tekst">Okazja nadarzyła się niebawem. 25 listopada 1988 roku Junko wracała z&nbsp;pracy na rowerze. Miała znakomity humor: wszystko układało się po jej myśli, a&nbsp;w&nbsp;dodatku nadchodził weekend. Myślała o&nbsp;drobnych rzeczach, które chciała sobie kupić. Naraz z&nbsp;bocznej ulicy wypadł na nią jakiś szybko poruszający się cień. Okazało się, że to młody chuligan, który uderzył ją z&nbsp;impetem, powalając na ziemię. Zanim zdążyła wstać, usłyszała za plecami niski władczy głos. To był Hiroshi. Przepędził napastnika, wcielając się w&nbsp;rolę szlachetnego obrońcy. Co więcej: zaoferował, że odprowadzi dziewczynę do&nbsp;domu. „Tak będzie bezpieczniej” &ndash; przekonywał roztrzęsioną Junko. Niestety zgodziła się. Nie wiedziała, że to wszystko było ustawione: napad, próba rabunku i&nbsp;wreszcie sam ratunek. Teatrzyk, w&nbsp;którym każdy miał do odegrania rolę, a&nbsp;to Hiroshi pociągał za sznurki.</p>

    <p class="tekst">Po drodze bandyta wyznał znienacka: musi jej coś ważnego powiedzieć, ale nie tu, nie na ulicy. Poprosił, by weszli do opuszczonego domu, który &ndash; tak się złożyło &ndash; właśnie mijali. Junko zaufała mu, niesiona jeszcze falą wdzięczności za ocalenie. Gdy znaleźli się w&nbsp;budynku, rzucił zimno, że jest członkiem Yakuzy, wkrótce czekają go wielkie dni i&nbsp;w&nbsp;związku z&nbsp;tym uważa, że Junko powinna mu się dobrowolnie oddać. Jaki widział związek między jednym faktem a&nbsp;drugim &ndash; nie wyjaśnił. Dziewczyna w&nbsp;każdym razie odmówiła, a&nbsp;wtedy z&nbsp;impetem uderzył ją w&nbsp;brzuch. Junko upadła. Zgwałcił ją pierwszy raz, potem od razu drugi. Nie krzyczała, bo myślała, że jeśli zachowa spokój, wypuści ją. Ale kiedy wyszli z&nbsp;pustostanu, Hiroshi wyjął nóż. Powiedział, że jeśli nie pójdzie z&nbsp;nim do hotelu dobrowolnie, poderżnie jej gardło. Nie miała wyboru.</p>

    <p class="tekst">Trzeba zrozumieć, że dla Junko sama możliwość powiązań z&nbsp;Yakuzą oznaczała pełne podporządkowanie mężczyźnie. Bała się nawet krzywo spojrzeć na niego. Wsiadła więc z&nbsp;Hiroshim do taksówki i&nbsp;pojechali prosto do hostelu. Gdy dotarli na miejsce, chłopak znów wyciągnął nóż i&nbsp;grożąc nim bezbronnej, po raz kolejny ją wykorzystał. To nie był koniec: wezwał dwóch kolegów, Jō Ogurę i&nbsp;Yasushiego Watanabe, i&nbsp;z&nbsp;nimi wrócił do pokoju. Przez kolejne godziny tej pierwszej nocy aż do świtu mężczyźni na zmianę bili i&nbsp;gwałcili dziewczynę.</p>

    <p class="tekst">To nie była ich pierwsza taka napaść. Kilka tygodni wcześniej w&nbsp;tym samym hotelu zbiorowo zgwałcili inną dziewczynę, która nigdy tego nie zgłosiła, obawiając się konsekwencji. Trójka sprawców miała już ustaloną reputację w&nbsp;swoim środowisku: uchodzili za zwyrodniałych młodocianych przestępców bez cienia skrupułów. Junko znosiła tej nocy swój los w&nbsp;milczeniu. Zakładała, że stawianie oporu pogorszy sprawę, że ją zabiją &ndash; więc czekała na moment, w&nbsp;którym zostawią ją w&nbsp;spokoju. Rano została w&nbsp;hotelu sam na sam z&nbsp;Hiroshim. Ten, zamiast wypuścić dziewczynę, znów wyjął nóż i&nbsp;pod groźbą jego użycia zaprowadził ją do parku, gdzie czekali dwaj poprzedni oprawcy oraz czwarty członek grupy, Nobuharo Minato.</p>

    <p class="tekst">Od&nbsp;tego momentu sprawy działy się oszałamiająco szybko. Bandyci mówili dziewczynie, że znają wszystkie jej adresy, wiedzą, gdzie mieszka rodzina, i&nbsp;zabiją ich wszystkich, jeśli spróbuje ucieczki albo zgłosi sprawę policji. Następnie zawieźli otępiałą ze strachu Junko do domu Minaty, w którym chłopak wciąż mieszkał z&nbsp;rodzicami. Ich dom stał się dla grupy bazą wypadową, miejscem spotkań, picia alkoholu, ćpania oraz dokonywania przestępstw na dziewczętach, które w&nbsp;ich oczach zasługiwały na karę. Hiroshi kazał Junko udawać jego dziewczynę, by nie wzbudzać podejrzeń. Młoda kobieta nie zdawała sobie sprawy, że właśnie wchodzi w&nbsp;koszmar, który miał trwać całe 44 niekończące się dni i&nbsp;noce. Jej oprawcy byli bardzo młodzi, żaden z&nbsp;nich w&nbsp;chwili popełniania przestępstwa nie miał więcej niż dziewiętnaście lat, a najmłodszy był siedemnastolatkiem.</p>

    <div class="_idgenobjectlayout">
      <div id="calibre_link-82" class="calibre6">
        
      </div>
    </div>

    <p class="tekst">Junko nie pojawiła się w&nbsp;domu już od trzech dni, więc rodzice bardzo się niepokoili. Matka zadzwoniła na policję, ale sprawcy przewidzieli taki obrót sprawy. Przyłożyli Junko nóż do gardła i&nbsp;zmusili ją, by zadzwoniła do domu z&nbsp;prostym komunikatem: uciekła z&nbsp;chłopakiem, nie ma się co o&nbsp;nią martwić. A&nbsp;w&nbsp;żadnym razie nie trzeba, nie warto wzywać policji. Matka usłyszała wymuszone słowa i&nbsp;uwierzyła. Wbrew własnym obawom i&nbsp;instynktowi zadzwoniła jeszcze raz i&nbsp;poprosiła policję o&nbsp;odstąpienie od jakichkolwiek działań. Nigdy nie podano oficjalnego wyjaśnienia, dlaczego tak postąpiła; motywy pozostały przedmiotem spekulacji i&nbsp;późniejszego żalu.</p>

    <p class="tekst">Dziewczyna odłożyła słuchawkę &ndash; oprawcy mieli już pewność, że przez najbliższych kilka dni nie grożą im żadne konsekwencje. Junko została zatrzymana przez nich i&nbsp;sama na siebie zarzuciła sieć kłamstw. Tak zaczęło się jej piekło, które miało stać się jednym z&nbsp;najgorszych aktów bestialstwa dokonanych przez japońskich nastolatków.</p>

    <p class="tekst">Wobec nowej sytuacji oprawcy zdecydowali, że mogą zachowywać się o wiele bardziej brutalnie. Junko była więziona w&nbsp;sypialni Nobuhary Minaty i&nbsp;do pewnego momentu mężczyźni przed rodzicami faktycznie udawali, że jest to dziewczyna Hiroshiego. Przez kilka dni utrzymywali ten pozór, ale szybko przestali się starać. Dźwięki, które dochodziły z&nbsp;pokoju, krzyki, płacz, stłumione odgłosy ciosów &ndash; wszystko to sugerowało, że dziewczyna nie przebywa tam z&nbsp;własnej woli. A&nbsp;jednak nikt z&nbsp;domowników nie zareagował ani na tym, ani na późniejszym etapie.</p>

    <p class="tekst">Junko była bita, upokarzana, opluwana i&nbsp;gwałcona &ndash; czasem przez całą czwórkę naraz, i&nbsp;to kilka razy dziennie. Nie miała ani chwili wytchnienia. Kiedy któryś z napastników znudził się jej cierpieniem, przychodził nowy oprawca. Ale i&nbsp;to mało. Bandyci nie potrafili trzymać języka za zębami: zaczęli chwalić się tym, co zrobili, i&nbsp;że mają w&nbsp;domu niewolnicę seksualną zdolną zaspokoić każdego. Wkrótce więc do domu Minaty zaczęli przychodzić inni mężczyźni &ndash; znajomi, koledzy z&nbsp;okolicy, a&nbsp;nawet przypadkowi młodzi ludzie, którym mówiono, że w&nbsp;tym domu jest dziewczyna rzeczywiście dla każdego.</p>

    <div class="_idgenobjectlayout">
      <div id="calibre_link-83" class="calibre6">
        
      </div>
    </div>

    <p class="tekst">Próbuję sobie teraz wyobrazić, co działo się w&nbsp;głowach i&nbsp;duszach rodziców jednego z&nbsp;tych bydlaków. Nawet wyjątkowo się starając, nie można uwierzyć, że nie słyszeli wrzasków katowanej i&nbsp;gwałconej kobiety. Jej ciało, godność oraz psychika były godzina po godzinie, dzień po dniu łamane niczym suche gałęzie &ndash; a&nbsp;oni zachowywali stoicki spokój w&nbsp;obliczu tak niewyobrażalnej zbrodni… Pod dachem tego domu wrzało piekło, a&nbsp;oni milczeli. Dlaczego? Jedyne, co przychodzi mi do głowy, to przypuszczenie, że rozumieli sytuację, ale się bali. Wiedzieli, z&nbsp;jakimi ludźmi zadawał się ich syn, jakich miał znajomych, kogo się trzymał. Bardzo możliwe, że chcieli też ustrzec się przed ogromnym wstydem. Tym, że sąsiedzi dowiedzą się, co dzieje się w&nbsp;ich domu, że ktoś zacznie mówić, a&nbsp;inni pomyślą o&nbsp;nich jako o&nbsp;psychopatach, którymi chyba w&nbsp;rzeczywistości byli.</p>

    <div class="_idgenobjectlayout">
      <div id="calibre_link-84" class="calibre6">
        
      </div>
    </div>

    <p class="tekst">Wróćmy do historii. Od&nbsp;tego momentu liczba oprawców wzrosła. Do pokoju, w&nbsp;którym bandyci więzili Junko, czasami wchodziło nawet i&nbsp;trzydziestu mężczyzn dziennie. Wykorzystywali ją, bili, znęcali się. Zresztą nie tylko oni, niebawem zaczęły też przychodzić kobiety, koleżanki chłopaków. Śmiały się, gdy patrzyły, jak Junko błaga o&nbsp;litość. Biły ją, pluły na nią, zmuszały do upokarzających pozycji, a&nbsp;nierzadko też oddawały na nią mocz, by upokorzyć jeszcze bardziej. Dla nich to była rozrywka, sposób na zabicie nudy. Chęć zyskania poklasku w&nbsp;oczach bandytów. Już wkrótce dom Minaty przestał być domem. Stał się miejscem, gdzie tłum młodych ludzi przychodził, by znęcać się nad jedną bezbronną dziewczyną. Jej cierpienie było dla nich czymś w&nbsp;rodzaju w&nbsp;jakiś paskudny sposób jednoczącej ich zabawy.</p>

    <p class="tekst">Z&nbsp;każdym dniem bestialstwo oprawców rosło. Niebawem Junko odebrano wszystko: nie mogła odpoczywać, spać, a&nbsp;nawet otwierać ust w&nbsp;celu innym niż zaspokojenie popędów dewiantów. Zrujnowana, ledwie trzymająca się na nogach ofiara została pozbawiona także ubrania. Musiała chodzić po domu zupełnie nago i&nbsp;wykonywać polecenia. Gdy krzyczała lub płakała, była zamykana w&nbsp;przemysłowej lodówce, która znajdowała się w&nbsp;piwnicy, i&nbsp;wypuszczana dopiero wtedy, gdy któryś z&nbsp;nich przypomniał sobie o&nbsp;niej, a&nbsp;mówiąc wprost, chciał ją ponownie wykorzystać.</p>

    <p class="tekst">Rodzice Nobuhary nie mogli nie wiedzieć, co się dzieje. Słyszeli odgłosy, widzieli, kto przychodzi do ich domu. Brat Nobuhary, który też tam mieszkał, nie brał udziału w&nbsp;tej orgii przemocy. Kiedy zobaczył skatowane ciało ledwie żywej Junko, powiedział tylko jedno: „Nie bijcie jej tak mocno, bo jeszcze wam umrze, a&nbsp;wtedy wszyscy będziemy mieli kłopoty”. I&nbsp;tak właśnie zrodził się codzienny brutalny rytuał, w&nbsp;ramach którego czterech chłopaków i&nbsp;dziesiątki ich znajomych przez ponad miesiąc rozrywało na kawałki ludzkie ciało i&nbsp;życie, a&nbsp;dorośli w&nbsp;tym samym domu udawali, że nic się nie dzieje.</p>

    <p class="tekst">Jakkolwiek okropnie brzmiało to wszystko, o&nbsp;czym dotąd mówiłem, to był to zaledwie wstęp. Junko czekały jeszcze gorsze przejścia.</p>

    <div class="_idgenobjectlayout">
      <div id="calibre_link-85" class="calibre6">
        
      </div>
    </div>

    <p class="tekst">Bite, gwałcone, wymęczone ciało Junko zaczynało powoli, ale nieodwracalnie niszczeć. Po dziesięciu dniach tortur dziewczyna nie mogła już oddychać nosem, ponieważ został wielokrotnie złamany; jego jamy i&nbsp;zatoki były pełne zakrzepniętej krwi. Zawodzić zaczął też układ pokarmowy na skutek setek, jeśli nie tysięcy uderzeń w&nbsp;brzuch. W&nbsp;pewnym momencie dziewczyna była już więc w&nbsp;tak złym stanie, że nie mogła przyjmować pokarmów bez natychmiastowego ich zwracania. To prowadziło do permanentnego odwodnienia. Oprawcy, widząc, że dziewczyna nie trzyma moczu, wymiotuje i&nbsp;wydala wszystko, co zje &ndash; wpadli w&nbsp;szał. Znów zaczynało się wielogodzinne bicie. Wkrótce ustalił się cykl: karmienie na siłę, wymioty, bicie, defekacja, bicie. Błędne koło brudu, bólu oraz degeneracji.</p>

    <p class="tekst">Był taki moment w&nbsp;ciągu tych 44 dni, gdy o&nbsp;losie Junko dowiedział się jeden z&nbsp;uczniów z&nbsp;okolicy. Nie należał do grupy oprawców, ale coś słyszał o&nbsp;przetrzymywanej dziewczynie: dochodziły go plotki, szepty, strzępy rozmów. Domyślił się, że to, co miało pozory żartu czy przechwałki, jest w&nbsp;rzeczywistości czymś znacznie gorszym, realnym. Zrozumiał, że Junko nie uciekła z&nbsp;domu, jak wszyscy przekonywali, tylko została porwana i&nbsp;jest przetrzymywana w&nbsp;domu rodziny Minato. Nie czekał. Poszedł z&nbsp;tym prosto do domu Furuty i&nbsp;powiedział bratu Junko, co się dzieje. Wyznał mu, gdzie jest dziewczyna i&nbsp;kto ją więzi. Brat także nie zwlekał ani chwili: udał się na najbliższy komisariat policji i&nbsp;złożył zawiadomienie o&nbsp;porwaniu. Policjanci przyjęli zgłoszenie i&nbsp;niemal natychmiast udali się pod wskazany adres.</p>

    <p class="tekst">Kiedy jednak dotarli do domu Minaty i&nbsp;zapukali do drzwi, otworzyli rodzice. Policjanci zadali proste pytanie: „Czy przebywa tu może jakaś porwana dziewczyna?”. Rodzice spojrzeli po sobie z&nbsp;udawanym osłupieniem i&nbsp;spokojnie zaprzeczyli. Dodali, że jeśli funkcjonariusze chcą się rozejrzeć, mogą wejść, drzwi są przecież otwarte. Teraz to policjanci spojrzeli po sobie niepewnie, ale w&nbsp;końcu uznali, że nie ma powodu do podejrzeń. Wyszli przekonani, że wszystko jest w&nbsp;absolutnym porządku. Uznali prawdopodobnie, że normalni ludzie nie zaprosiliby ich do środka, gdyby rzeczywiście coś ukrywali. I&nbsp;na tym skończyła się jedna z&nbsp;dwóch realnych szans Junko na ocalenie.</p>

    <p class="tekst">Po tej wizycie dziewczyna znów została w&nbsp;domu sama z&nbsp;oprawcami, w&nbsp;których umacniało się poczucie zupełnej bezkarności. Po zakończonej niczym wizycie policjantów wiedzieli już, że mogą wszystko. Z&nbsp;każdym dniem ciało dziewczyny było coraz bardziej opuchnięte i&nbsp;posiniaczone, obrzęknięte i&nbsp;poranione. To powodowało, że dla nich z&nbsp;każdym dniem stawała się coraz mniej atrakcyjna. Szukali więc nowych sposobów, by zaspokoić potrzebę własnego okrucieństwa. To, co wcześniej było przemocą, zaczęło przeradzać się w&nbsp;czyste tortury. Młodzieńcy wymyślali coraz bardziej brutalne formy zadawania bólu &ndash; nie z&nbsp;potrzeby, lecz z&nbsp;nudy. Junko nie była już dla nich człowiekiem, tylko przedmiotem, na którym mogli testować granice swojego bestialstwa. A&nbsp;każda kolejna noc w&nbsp;tym domu była jeszcze gorsza od poprzedniej.</p>

    <p class="tekst">Zaczęli teraz regularnie oblewać dziewczynie nogi gazem do zapalniczek i&nbsp;je podpalać. Gaz sprawia, że płomień utrzymuje się na ciele bardzo krótko, więc poparzenia były mniej dotkliwe, za to można było powtarzać tę „zabawę” w&nbsp;nieskończoność. Jeden z&nbsp;przestępców trenował kick-boxing, więc któregoś dnia podwiesił Junko za skute ręce pod sufitem i&nbsp;demonstrował przy wtórze wybuchów śmiechu potężne kopnięcia na zwisającym bezwładnie ciele. Właśnie w&nbsp;ten sposób, jak się później okazało, połamano jej żebra; jedno z&nbsp;nich miało przebić też płuco.</p>

    <p class="tekst">Bandziory stracili nią zainteresowanie w&nbsp;sposób, który wcześniej napędzał ich przemoc, więc teraz ich okrucieństwo przybrało inną postać. Nie chcieli już jej gwałcić, bo potwornie zmaltretowane ciało ich odpychało, a&nbsp;mocno opuchnięta twarz zatraciła rysy; brzydzili się. Nastolatkowie szukali tylko dla dziewczyny jak najgorszego upokorzenia. Chcieli, by cierpiała, a&nbsp;każdy gest i&nbsp;oddech miały być dla niej bolesne. Zmuszali ją więc do rzeczy, które w&nbsp;ich mniemaniu miały odebrać jej resztki godności: kazali jeść robactwo. Przynosili karaluchy i&nbsp;śmiejąc się, kazali je zjadać. Ich chora pomysłowość nie znała granic. Wykorzystywali przedmioty codzienne, które w&nbsp;ich rękach stawały się narzędziami tortur. Wkładali w&nbsp;miejsca intymne pręty, żarówki i&nbsp;inne rzeczy, których nawet nie sposób wymienić bez bólu. Próbowali odpalać petardy w&nbsp;miejscach intymnych dziewczyny; to sprawiało im wiele parszywej radości. Wszystko to raniło ją coraz dotkliwiej, doprowadzając ciało do granic wytrzymałości. Kiedy mdlała, bandyci zamiast wody zaczęli podawać jej własną urynę.</p>

    <p class="tekst">Z&nbsp;czasem przemoc względem nastolatki stała się zupełnie mechaniczna, jakby napastnicy działali bez świadomości, bez refleksji, tylko po to, by sprawdzić, jak daleko mogą się posunąć. Rzucali w&nbsp;dziewczynę ciężarkami, upuszczali na nią obciążniki z&nbsp;siłowni, a&nbsp;nawet skakali jej po głowie. W&nbsp;rezultacie ciało było niemal całkowicie zniszczone. Junka miała doszczętnie pogruchotane niemal wszystkie kości, rozległe obrażenia wewnętrzne, uszkodzony słuch, cierpiała na odwodnienie, jej wycieńczone ciało coraz częściej odmawiało posłuszeństwa.</p>

    <p class="tekst">Junko była strzępem człowieka, nieustannie traciła przytomność, powoli przestawała mówić. Jej dłonie były tak zmasakrowane, że nie potrafiła już utrzymać kubka z&nbsp;moczem, który kazali wypijać oprawcy. A&nbsp;jednak pomimo bólu i&nbsp;sponiewierania tliła się w niej jeszcze iskra. Maleńki, niemal nieuchwytny płomień nadziei, który kazał jej wierzyć, że może jeszcze uciec.</p>

    <div class="_idgenobjectlayout">
      <div id="calibre_link-86" class="calibre6">
        
      </div>
    </div>

    <p class="tekst">Pewnej nocy Junko dostrzega nikłą szansę na zakończenie gehenny. Oprawcy upili się do nieprzytomności, sądząc, że pobita i&nbsp;zmaltretowana dziewczyna jest zbyt słaba, by uciekać. Rzeczywiście, była zbyt słaba, by wstać, ale mogła jeszcze pełzać centymetr po centymetrze po schodach w&nbsp;dół. W&nbsp;mroku rozświetlonym nikłym światłem lampy dziewczyna dotarła w&nbsp;ten sposób do telefonu, uniosła słuchawkę drżącymi dłońmi i&nbsp;udało jej się wykręcić numer alarmowy.</p>

    <p class="tekst">Po drugiej stronie usłyszała głos: „Halo, w&nbsp;czym mogę pomóc?”. Nie zdążyła odpowiedzieć: poczuła na karku oddech Hiroshiego, który stał nad nią z&nbsp;nożem w&nbsp;garści. Wyrwał jej słuchawkę, rzucił krótkie „Pomyłka” i&nbsp;odłożył ją na widełki. Z&nbsp;całej siły uderzył Junko pięścią w&nbsp;twarz: „Nie będziesz kombinowała, suko”. Ta próba ucieczki skończyła się nową falą tortur.</p>

    <p class="tekst">Upokorzeni utratą kontroli bandyci postanowili „nauczyć ją posłuszeństwa”. Polewali więc jej ciało płynem do zapalniczek &ndash; nogi, szyję, twarz, uszy. Zapalali go, gasili i&nbsp;znowu palili ciało dziewczyny. Kiedy płomień zajmował skórę, upadała w&nbsp;konwulsjach, dlatego przynosili ciężary z&nbsp;siłowni i&nbsp;rzucali nimi w&nbsp;jej ciało, łamiąc kości stóp: teraz nie będzie mogła się już ruszać, wstawać. Niech pełza &ndash; zdecydowali.</p>

    <div class="_idgenobjectlayout">
      <div id="calibre_link-87" class="calibre6">
        
      </div>
    </div>

    <p class="tekst">To był prawdopodobnie trzydziesty dzień jej gehenny. Organizm Junko był już na granicy biologicznej wytrzymałości: odwodniony, spuchnięty, pełen ropiejących ran. Już nie mówiła, tylko szeptała: „Zabijcie mnie”, choć przez wybite zęby i&nbsp;pękniętą szczękę nawet to sprawiało jej ból. Ale oprawcy ani myśleli kończyć zabawę. Teraz wkładali jej petardy do wszystkich możliwych otworów w&nbsp;ciele: w&nbsp;uszy, usta, odbyt, pochwę, do nosa. Odgłos wybuchów w&nbsp;głowie dziewczyny urwał się, gdy przestała słyszeć.</p>

    <p class="tekst">Z&nbsp;raportu sekcyjnego wynika, że w&nbsp;ostatnich dniach życia Junko znajdowała się w&nbsp;stanie skrajnego wyniszczenia, zmagając się z&nbsp;olbrzymim obrzękiem mózgu, odwodnieniem i&nbsp;częściowym zanikiem tkanek. Lekarze przypuszczali, że pod koniec nawet nie czuła już bólu. To, co pozostało z&nbsp;kochającej życie Junko Furuty, było strzępem ciała z&nbsp;popalonymi, powyrywanymi nerwami, które jeszcze oddychało, ale od dawna było pozbawione świadomości.</p>

    <p class="tekst">Kiedy bandyci znudzili się Junko i&nbsp;przestała budzić w&nbsp;nich pożądanie, zaczęli szukać nowej ofiary. Zdawało się, że przemoc stała się dla nich jedynym sposobem na potwierdzanie własnej wyimaginowanej męskości. Wkrótce więc porwali kolejną dziewiętnastolatkę, której imienia i&nbsp;nazwiska nigdy nie ujawniono. Zabrali ją do domu Minaty, który przez tygodnie był miejscem tortur Junko. Tam także i&nbsp;ją brutalnie zbiorowo zgwałcili. Gdy skończyli, zawlekli dziewczynę za włosy do pokoju, w&nbsp;którym leżała Junko. Pokazali jej skatowane ciało, bardziej przypominające zakrwawiony kawał mięsa niż żywą osobę. Jeden z&nbsp;oprawców rzucił: „Spróbuj pójść na policję, a skończysz tak samo”. To wystarczyło. Dziewczyna nigdy nikomu o&nbsp;tym nie powiedziała.</p>

    <p class="tekst">Prawda wyszła na jaw dopiero dużo później &ndash; już po procesie, gdy jeden ze sprawców sam o&nbsp;tym wspomniał współwięźniowi. Nie zrobił tego oczywiście z&nbsp;powodu wyrzutów sumienia, raczej z&nbsp;potrzeby pochwalenia się przed podobnymi bandytami.</p>

    <div class="_idgenobjectlayout">
      <div id="calibre_link-88" class="calibre6">
        
      </div>
    </div>

    <p class="tekst">Jak udało się ustalić śledczym, ostatnia noc życia Junko Furuty była dla niej najcięższa, gdyż doznała najokrutniejszych tortur. Według jednej z&nbsp;wersji wydarzeń tamtej nocy oprawcy grali z&nbsp;nią w&nbsp;mahjonga i&nbsp;po przegranej zaczęli się na niej wyżywać. Nie wierzę w&nbsp;tę wersję, przygotowaną zapewne przez miłośników miejskich legend. Bardziej prawdopodobne jest, że wyszli się napić, przegrali gdzieś pieniądze, a&nbsp;po powrocie do domu wypełnionego smrodem alkoholu, potu i&nbsp;strachu postanowili odreagować. Junko była wtedy w&nbsp;stanie graniczącym z&nbsp;wegetatywnym; nie mogła mówić, prawie się nie poruszała, jedynie czasem cicho jęczała z&nbsp;bólu. Granie z&nbsp;osobą w&nbsp;takim stanie jest niemożliwe.</p>

    <p class="tekst">Kiedy zobaczyli, że ofiara ponownie zwymiotowała wepchnięty jej siłą obiad, wpadli w&nbsp;furię. Zaczęli znów używać benzyny. Tym razem nie tej do zapalniczek, lecz zwykłej &ndash; takiej, jaką tankuje się samochód. Oblewali nią jej twarz, wlewali do oczu, a&nbsp;następnie gasili papierosy na skórze. Na koniec podpalili bezbronnej ofierze plecy i&nbsp;zostawili ją samą, płonącą, na brudnej podłodze pokoju.</p>

    <p class="tekst">Następnego ranka brat Minaty zauważył, że Junko nie daje żadnych oznak życia. Rzeczywiście: po 44 dniach pastwienia się nad nią w sposób przekraczający ludzkie wyobrażenie dziewczyna była martwa. Chłopcy &ndash; bo według prawa wciąż byli to chłopcy, mający po siedemnaście, osiemnaście lat &ndash; dopiero teraz wpadli w&nbsp;panikę. Bali się, że ktoś się dowie, co się wyprawiało w&nbsp;tym domu przez półtora miesiąca. Wiedzieli też, że w&nbsp;takim przypadku absolutnie nikt już nie stanie w&nbsp;ich obronie. Postanowili więc ukryć ciało. Zdobyli jakimś cudem metalową beczkę przemysłową o&nbsp;pojemności pięćdziesięciu galonów (blisko 190 litrów). Wrzucili do niej zwłoki zmaltretowanej dziewczyny, a&nbsp;następnie zalali je betonem. Gdy skończyli, z&nbsp;powierzchni świeżego, litego kompozytu wystawał tylko niesforny kosmyk jej włosów &ndash; ostatni błahy ślad po człowieku, którego zamienili w&nbsp;przedmiot.</p>

    <p class="tekst">Kiedy beton w&nbsp;beczce stwardniał, młodociani mordercy zapakowali ją do samochodu dostawczego. Pojechali z&nbsp;tym strasznym ładunkiem na teren budowy w&nbsp;tokijskiej dzielnicy Kōtō. To spokojna, sypialniana części stolicy, gdzie nikt nie podejrzewał, że wśród cementu i&nbsp;stali ukryto ślady najokrutniejszej zbrodni, jaką można sobie wyobrazić. W&nbsp;tym miejscu podrzucono beczkę z&nbsp;dziewczyną &ndash; jak odpad.</p>

    <div class="_idgenobjectlayout">
      <div id="calibre_link-89" class="calibre6">
        
      </div>
    </div>

    <p class="tekst">Junko Furuta zmarła po 44 dniach nieprzerwanego piekła. Otrzymywała śladowe ilości jedzenia i&nbsp;wody. Była katowana, gwałcona, upokarzana w&nbsp;sposób, którego nie sposób oddać słowami. Raport policyjny wymienia dziesiątki narzędzi tortur, lecz nawet surowe fakty nie mogą oddać tego, co przeżyła. To wszystko spowodowało jednak, że jej piękna niegdyś twarz była nie do poznania. Tak zmasakrowana, że jedynym sposobem identyfikacji okazały się odciski palców. W&nbsp;ciele ofiary znaleziono drobne przedmioty i&nbsp;niezbity dowód, że była w&nbsp;ciąży z&nbsp;jednym z&nbsp;oprawców. Którym? Tę tajemnicę zabrała do grobu, choć pewnie nawet ona nie wiedziała, co się stało i&nbsp;kto mógł być ojcem dziecka.</p>

    <p class="tekst">Prawdopodobnie nigdy nie odnaleziono by jej ciała, gdyby nie głupota i&nbsp;dość słabe nerwy jednego z&nbsp;morderców. Hiroshi Miyano został zatrzymany w&nbsp;związku z&nbsp;innym gwałtem. Przekonany, że policja wie już wszystko o&nbsp;Junko, wpadł w&nbsp;panikę i&nbsp;sam wskazał miejsce, gdzie ukryto beczkę. Dzięki temu funkcjonariusze odnaleźli zwłoki, a&nbsp;wkrótce potem aresztowano pozostałych trzech sprawców.</p>

    <p class="tekst">Widok ciała Junko był tak przerażający, że matka straciła przytomność, gdy poproszono ją o&nbsp;identyfikację. Kolejne cztery lata spędziła w&nbsp;szpitalu psychiatrycznym, pogrążona w&nbsp;szoku, z&nbsp;którego nigdy w&nbsp;pełni się nie podniosła. Sąd długo ukrywał dane sprawców, ponieważ byli niepełnoletni. Dopiero tygodnik „Shūkan Bunshun” ujawnił ich nazwiska i&nbsp;zdjęcia, tłumacząc to tym, że „kto dopuścił się czynów nieludzkich, nie może powoływać się na prawa człowieka”. Społeczeństwo nie protestowało.</p>

    <p class="tekst">W&nbsp;chwili zbrodni dwóch bandytów miało osiemnaście lat, jeden siedemnaście, najmłodszy szesnaście. Na sali sądowej ludzie mdleli, słysząc szczegóły. Sprawcy nie okazali skruchy. Jeszcze bardziej szokujące były wyroki: żaden nie został skazany za morderstwo. Odpowiedzieli za „spowodowanie śmierci w&nbsp;wyniku obrażeń ciała”. Miyano otrzymał dwadzieścia lat, Nobuharo Minato dostał do odsiadki dziewięć, Yasushi Watanabe siedem, a&nbsp;Jo Ogura osiem. Wszyscy jednak &ndash; co do jednego &ndash; wyszli wcześniej za dobre sprawowanie.</p>

    <p class="tekst">Miyano spędził za kratami szesnaście lat. Po wyjściu został trenerem kick-boxingu w&nbsp;Tokio; to on wcześniej podwieszał Junko pod sufitem jak worek treningowy. Minato zmienił imię, ożenił się, ale szybko wrócił do więzienia za próbę zabójstwa kierowcy po ulicznej sprzeczce. Jo Ogura przyjął nazwisko Kamisaku. Jego ojciec przekazał rodzinie Junko wszystkie oszczędności, lecz matka nie godziła się z&nbsp;winą syna. Pewnego dnia poszła więc na grób dziewczyny i&nbsp;go zdewastowała. Jo wrócił do więzienia w&nbsp;2004 roku po tym, jak porwał i&nbsp;pobił mężczyznę &ndash; chwalił się, że „już raz zabił i&nbsp;może zabić znowu”. Los Watanabe pozostaje nieznany. Dwaj inni bywalcy „domu śmierci”, Koichi Ihara i&nbsp;Tetsuo Nakamura, również zostali skazani, zasądzono im po osiem lat więzienia.</p>

    <p class="tekst1" id="calibre_link-90">Tak zakończyła się sprawa, która do dziś uchodzi za najbrutalniejszą zbrodnię w&nbsp;Japonii. Jej przeprowadzenie było możliwe przez obojętność dorosłych, bezkarność młodych i&nbsp;przemoc, której nie zatrzymało żadne prawo.</p>
  </div>
</div>


<div id="calibre_link-9" class="calibre3">
  <div class="podstawowa-ramka-tekstowa">
    <h1 class="numer_rozdzialu" id="calibre_link-31">PIJANY PROROK SADYSTA</h1>

    <p class="bez_wciecia">Kilkunastotysięczne kanadyjskie miasteczko Sainte-Marie to wyjątkowo ciche miejsce. Niezwykle rzadko dochodzi tam do poważnego przestępstwa, nie mówiąc już o&nbsp;najcięższych ze zbrodni. W&nbsp;zimowy poranek 1989 roku personel lokalnej przychodni (dokładnie chodzi o&nbsp;CLSC; publiczną instytucję świadczącą opiekę zdrowotną na podstawowym poziomie) rozpoczął zmianę jak zwykle na spokojnie. Poranna kawa, ploteczki pielęgniarek, gdzieś w&nbsp;tle naprzykrzający się pacjenci z&nbsp;wciąż tymi samymi problemami. Do tego medycy, którzy już przywykli, właśnie tego się spodziewają i&nbsp;nie liczą na inny początek dnia ani dyżuru.</p>

    <p class="tekst">Na pewno jednak nikt nie spodziewał się gwałtownego pchnięcia drzwi i&nbsp;upiornego widoku osoby, która w&nbsp;nich stanęła: zakrwawionej kobiety bez ręki, pozbawionej zębów, skrajnie wycieńczonej i&nbsp;z&nbsp;dziurą w&nbsp;głowie. Całości dopełniały krwawe wybroczyny na klatce piersiowej. Zanim zemdlała, miała siłę wycharczeć tylko jedno: „To nie jest prorok, to diabeł”.</p>

    <p class="tekst">To była Gabrielle Lavallée. W&nbsp;chwili, gdy przekroczyła próg przychodni, miała zaledwie czterdzieści lat. Jednak była tak zmasakrowana i&nbsp;wycieńczona, że wyglądała o dwadzieścia lat starzej.</p>

    <div class="_idgenobjectlayout">
      <div id="calibre_link-91" class="calibre6">
        
      </div>
    </div>

    <p class="tekst">Kiedy myślimy o&nbsp;przywódcach śmiertelnie niebezpiecznych kultów, mamy przed oczami Charlesa Mansona, Jima Jonesa czy Marshalla Applewhite’a. Cała ta nieświęta trójca to wyjątkowo zaburzone osoby, opętane chciwością, pragnieniem władzy i&nbsp;szaleństwem, które dokonały czynów strasznych. Jednak jeden lider sekty wzbudził we mnie absolutny, pierwotny lęk, gdy tylko usłyszałem jego historię. Dopuścił się czynów tak brutalnych, że aż groteskowych. Hektolitry alkoholu, obcinanie rąk i&nbsp;nóg bez znieczulenia, zabijanie dzieci, kastracja żyletką czy obrzydliwy rytuał nekromancji &ndash; oto „narzędzia ewangelizacji” tak diabolicznej, że trudno o&nbsp;drugi podobny przypadek w&nbsp;historii religii i&nbsp;sekt.</p>

    <p class="tekst">Tym razem wspólnie udamy się w&nbsp;głąb kanadyjskiego lasu, gdzie w&nbsp;otoczeniu drzew i&nbsp;w&nbsp;absolutnej ciszy swoje rządy sprawował diabeł. Roch Thériault (o&nbsp;nim mowa) był przywódcą założonej przez siebie w&nbsp;1977 roku sekty Ant Hill Kids &ndash; jednej z&nbsp;najbardziej zwyrodniałych, niepokojących, chorych, a&nbsp;jednocześnie przerażających sekt, jakie kiedykolwiek miały nieszczęście istnieć na tym świecie. Urodzony w&nbsp;roku 1947 Thériault był &ndash; jak wynika ze wspomnień osób, które go poznały &ndash; dzieckiem bardzo inteligentnym, wciąż zadającym pytania oraz niezwykle religijnym. Jego wiara nie ograniczała się jedynie do wysłuchiwania lekcji religii. Młody Roch od samego początku był negatywnie nastawiony do katolicyzmu, wciąż szukał własnej drogi. Te poszukiwania zawiodły go wreszcie w&nbsp;kierunku Starego Testamentu, którego studiowaniu poświęcił się bez reszty. Właśnie tę część Biblii obrał też sobie jako najważniejszy drogowskaz w&nbsp;życiu. Religijna pasja przyszłego przywódcy sekty sprawiała, że w&nbsp;dzieciństwie matka widziała w&nbsp;nim księdza. Ale jego losy potoczyły się inaczej: niezwykle inteligentny Roch porzucił szkołę w&nbsp;siódmej klasie, a&nbsp;następnie latami tułał się po schroniskach dla bezdomnych, by wreszcie założyć niewielką firmę stolarską.</p>

    <p class="tekst">Rodzice Rocha Thériaulta byli zaangażowani w&nbsp;ultrakonserwatywny ruch znany jako unia wyborców lub też białe berety. Będąca quasi-religijnym ugrupowaniem unia łączyła wiarę w&nbsp;konserwatywny katolicyzm z&nbsp;wiarą w&nbsp;wyższość rasy białej, nienawiścią do Żydów oraz z&nbsp;ekstremalnie faszystowskimi poglądami. Dziwaczne i&nbsp;na swój sposób obrzydliwe połączenie, więc nie ma co się dziwić, że Roch od najmłodszych lat szukał własnej drogi, jakiegoś „naczynia”, w&nbsp;które mógłby przelać własną duchowość. Lata wertowania ksiąg Starego Testamentu zaowocowały wreszcie subiektywnym poglądem na temat końca świata, co miało ostatecznie doprowadzić do jego upadku. Gorąco uwierzył, że za kilka, najdalej kilkanaście lat Ziemia zostanie zniszczona na skutek wojny między siłami dobra i&nbsp;zła.</p>

    <p class="tekst">Taka ideologia jest wyjątkowo niebezpieczna i&nbsp;zatruwa umysły. Ludzie w&nbsp;nią wierzący przestają snuć plany na przyszłość, bo po co to robić, skoro przyszłość po prostu nie istnieje. Z&nbsp;tego zaś rodzi się coś jeszcze gorszego: totalne wyzbycie się poszanowania dla życia w&nbsp;jakiejkolwiek formie. Skoro bowiem niebawem wszyscy umrzemy, po co się starać? Słowem: takie myślenie to najprostsza droga do tragedii.</p>

    <div class="_idgenobjectlayout">
      <div id="calibre_link-92" class="calibre6">
        
      </div>
    </div>

    <p class="tekst">Około 1967 roku Thériault poznał mieszkającą w&nbsp;sąsiednim mieście Francine Grenier, którą niebawem poślubił. Owocem tego związku była dwójka dzieci. Podczas trwającego w&nbsp;sumie siedem lat małżeństwa Francine bardzo powoli, aczkolwiek sukcesywnie traciła zaufanie i&nbsp;cierpliwość do mężowskich poczynań, a&nbsp;w&nbsp;konsekwencji także chęć wspólnego życia z&nbsp;nim. Już od początku pożycia Roch nader często i&nbsp;fatalnie się upijał, a&nbsp;po alkoholu stawał się agresywny. Picie skończyło się źle &ndash; mężczyzna dostał wrzodów żołądka w&nbsp;tak ostrej formie, że przeszkadzały mu w&nbsp;codziennym funkcjonowaniu. Trafił do lekarza, lecz nawet operacyjne usunięcie wrzodów niewiele pomogło. Właśnie wtedy postanowił skupić się na aspektach medycyny holistycznej. W&nbsp;tym okresie zaczął też na poważnie interesować się anatomią ludzką, a&nbsp;także pielęgnował swój podstawowy fach, stolarkę. Przyjdzie taki czas w&nbsp;tej historii, że będzie próbował na chory sposób połączyć te dwie profesje, na pozór tak od siebie odległe.</p>

    <p class="tekst">Kiedy Roch zaczął odzyskiwać zdrowie po operacji, począł szkolić się w&nbsp;technice wykonywania drewnianych figurek. Miał plan: chciał sprzedawać je w&nbsp;okolicznych miasteczkach, a&nbsp;może także gdzieś dalej. Równocześnie na poważnie zainteresował się magią seksualną i&nbsp;seksem samym w&nbsp;sobie, z&nbsp;naciskiem na jego wpływ na zdrowie. Tym badaniom postanowił się poświęcić.</p>

    <p class="tekst">W&nbsp;trakcie wyjazdów, podczas których usiłował sprzedawać drewniane wyroby, nawiązywał kontakty z&nbsp;wieloma kobietami, które wkrótce zostawały jego kochankami. W&nbsp;pewnym momencie miał już ich tyle, że musiał przygotować w&nbsp;aucie specjalne łóżko, żeby móc z&nbsp;nimi spółkować bez przeszkód. Jednak żona jak to żona, i&nbsp;tak zorientowała się w&nbsp;jego wybrykach. To przeważyło szalę: postanowiła odejść. Zabrała więc z&nbsp;dnia na dzień dzieciaki, wyprowadziła się i&nbsp;zażądała rozwodu. Późniejsze wypadki dobitnie dowodzą, że była to najlepsza decyzja dla niej i&nbsp;dla ich dzieci. Umysł Rocha był już tak mroczny, że właściwie to był ostatni moment na podjęcie tak radykalnych kroków.</p>

    <p class="tekst">Po rozwodzie obsesja religijna Rocha Thériaulta, krążąca wokół kultu apokalipsy, stawała się coraz silniejsza. Jego uwagę przykuli najpierw masoni, a&nbsp;następnie Kościół Adwentystów Dnia Siódmego. Uwiodła go ideologia adwentystów, bazująca na zdrowym odżywianiu, a&nbsp;także dbałości o&nbsp;harmonijny rozwój ciała, ducha i&nbsp;intelektu. Nie bez znaczenia była też propagowana przez Kościół abstynencja od alkoholu, tytoniu i&nbsp;innych używek. Adwentyści z&nbsp;początku byli Rochem zachwyceni. Grupie spodobała się jego charyzma i&nbsp;oczytanie, a&nbsp;od&nbsp;chwili, gdy zezwolono mu głosić kazania &ndash; także oratorskie talenty. Członkowie Kościoła byli pod wrażeniem liczby osób słuchających w&nbsp;skupieniu kazań Rocha, które skutkowały masowymi nawróceniami. Ale wszystko, co dobre, szybko się kończy. Przynajmniej tak jest w&nbsp;przypadku psychopatów. W&nbsp;kontaktach Thériaulta z&nbsp;adwentystami nastąpił nieuchronnie moment, gdy zaczął on ich najpierw niepokoić, a&nbsp;następnie przerażać. Wierni zauważyli, że ludzie przychodzący na wykłady i&nbsp;kazania Rocha pojawiają się bardziej po to, żeby posłuchać jego samego &ndash; słowo Boże schodziło na plan dalszy. Precyzyjnie mówiąc: wokół charyzmatycznego mężczyzny począł tworzyć się ruch, który można nazwać kołem adoracji Rocha.</p>

    <div class="_idgenobjectlayout">
      <div id="calibre_link-93" class="calibre6">
        
      </div>
    </div>

    <p class="tekst">To jeszcze nie był kult, ale już można było zauważyć jego kiełkujące oznaki. Gdy przyszły przywódca sekty przemawiał do wiernych, zbór pękał w&nbsp;szwach. Ale niech no tylko rozniosła się wieść, że go nie będzie, ludzie natychmiast dowiadywali się o&nbsp;tym i&nbsp;nie przychodzili na spotkania. A&nbsp;przecież głównym celem adwentystów dnia siódmego było głoszenie słowa Bożego, a&nbsp;nie pielęgnowanie kultu jednostki. Roch Thériault zaczynał więc tym samym być dla nich obciążeniem i&nbsp;problemem.</p>

    <p class="tekst">On sam &ndash; świadomy tego, że jest świetnym mówcą i&nbsp;przyciąga tłumy &ndash; zaczął zastanawiać się, jak to wykorzystać. Więc gdy adwentyści postanowili ostatecznie go usunąć ze swoich struktur, pojechał na swojej charyzmie, mówiąc kolokwialnie, i&nbsp;nakłonił kilka osób ze zboru, by dołączyły do nowo powstającej grupy religijnej. Celem było stworzenie własnej komuny, której osią miało stać się słuchanie kazań przywódcy, życie bez grzechu oraz szykowanie się na apokalipsę, powtórne przyjście Jezusa, poprzedzone ostateczną rozprawą Dobra ze Złem. Brzmi podejrzanie, ale gorzej, że Thériault naprawdę uwierzył, iż jest zbawcą zdolnym uchronić tych, których ochrzcił mianem „wybrańców”.</p>

    <p class="tekst">Przywódca nowej sekty (bo tak właśnie trzeba nazwać to, co rodziło się wokół niego pod koniec lat siedemdziesiątych) zapewniał wyznawców, że apokalipsa nadejdzie lada moment. Dlaczego mieliby mu nie uwierzyć? Jak przekonywał: miał wizję daną bezpośrednio przez Boga i&nbsp;z&nbsp;niej czerpał wiedzę. Pewnego wczesnego poranka około roku 1978 udał się mianowicie na kanadyjski półwysep Gaspé, w&nbsp;góry, gdzie &ndash; jak relacjonował &ndash; ujrzał otwierające się nad nim niebo. Z&nbsp;góry dobiegł go potężny głos samego Boga, który zdradził mu, że od tej pory on, Roch Thériault, jest jego nowym prorokiem na koniec czasów.</p>

    <p class="tekst">Bóg objawił mu także, że Roch jest reinkarnacją Mojżesza i&nbsp;dlatego posiadał tajemną wiedzę, sprowadzającą się do tego, że apokalipsa zniweczy świat w&nbsp;lutym roku 1979. Dlatego też należy niezwłocznie rozpocząć przygotowania, przekonywał namaszczony prorok, a&nbsp;odpowiadać za nie &ndash; według słów Boga &ndash; miał właśnie on, Roch, i&nbsp;jego ludzie. Po zakończeniu apokaliptycznej zagłady to oni będą mieli za zadanie podnieść ludzkość z&nbsp;gruzów i&nbsp;odbudować ją na nowo na zdrowych zasadach.</p>

    <p class="tekst">Kiedy Thériault zszedł z&nbsp;góry, szaleństwo zaczynało powoli, acz nieubłaganie obejmować cały jego umysł. Nie tylko więc przekazał mniej więcej dwudziestoosobowej wówczas grupie boski przekaz, ale surowo też nakazał, by od teraz zwracać się do niego per Mojżesz. Zarządził również niezwłoczne przygotowania do apokalipsy. W&nbsp;ich ramach wyznawcy musieli od zaraz zrzec się swoich oszczędności i&nbsp;przyszłych zarobków na rzecz Rocha, a&nbsp;ponadto zerwać kontakty z&nbsp;rodziną. Kilka osób od razu odeszło, jednak ci, którzy wytrwali, postanowili zostać przy swoim nowym guru aż do szczęśliwego postapokaliptycznego końca. Nie wiedzieli, a&nbsp;nawet nie mogli przewidzieć, że właśnie zafundowali sobie bilet do piekła.</p>

    <div class="_idgenobjectlayout">
      <div id="calibre_link-94" class="calibre6">
        
      </div>
    </div>

    <p class="tekst">Z&nbsp;chwilą, gdy Roch przekazał grupie posłannictwa od Boga, stała się ona hermetyczna, a&nbsp;panujące w&nbsp;niej zasady coraz bardziej restrykcyjne. I&nbsp;tak na przykład by wszyscy byli równi w&nbsp;obliczu Boga oraz „Mojżesza”, zaczęli ubierać się identycznie. Zielone mundurki obowiązywały mężczyzn, beżowe &ndash; kobiety. Grupa osiedliła się w&nbsp;Quebecu, gdzie otworzyła coś na wzór kliniki medycyny naturalnej oraz alternatywnej. Nazwano to oficjalnie kliniką zdrowego trybu życia. Sprzedawano zioła i&nbsp;nalewki, robiono masaże i&nbsp;okłady, można było kupić książki na temat jogi, medytacji oraz całą masę innych produktów. Aby zwiększyć obroty kliniki, Thériault wprowadził nowatorską zasadę: pracujące w&nbsp;niej kobiety miały zakaz noszenia staników.</p>

    <p class="tekst">Sekta z&nbsp;początku miała problemy. Lokalny ksiądz zainteresował się, czy aby na pewno młode dziewczęta pracujące czy usługujące w&nbsp;klinice robią to z&nbsp;własnej woli. Jednak młode kobiety były tak zafascynowane guru, że bezapelacyjnie odmówiły rozmów z&nbsp;dociekliwym księdzem. Kiedy zaś na miejsce przybyła wezwana przez duchownego policja, odmówiły odpowiadania na jakiekolwiek pytania także przedstawicielom prawa. Wszystkie były pełnoletnie, mogły same o&nbsp;sobie decydować. Ani policja, ani ksiądz nie mogli więc nic wskórać.</p>

    <p class="tekst">Mimo początkowych trudności grupa zyskiwała coraz większą popularność w&nbsp;mieście i&nbsp;okolicach. Ludzie zaczynali podchodzić do jej członków dość serdecznie i&nbsp;z&nbsp;rosnącą sympatią. Klinika zdrowego trybu życia znajdowała nową klientelę, a&nbsp;członkowie Ant Hill Kids zaczęli zajmować się wypiekaniem ekochlebków, na które też był spory popyt. Wszystko się jednak zmieniło, gdy mąż jednej z&nbsp;mieszkanek Quebecu zwrócił się do Mojżesza o&nbsp;pomoc, ponieważ jego żona &ndash; Geraldine O’Claire &ndash; zachorowała na białaczkę. Stan kobiety pogarszał się sukcesywnie na tyle szybko, że zarówno mąż, jak i&nbsp;lekarze zaczynali powoli tracić nadzieję. Jako wybraniec Boga Mojżesz-Roch zakasał rękawy i&nbsp;natychmiast udał się do szpitala. Tam po otrzymaniu informacji na temat leków, jakie przyjmuje Geraldine, urządził piekielną awanturę. Wrzeszczał na lekarzy, którzy jego zdaniem truli kobietę. Przekonywał też, że wyłącznie jego sposoby mogą pokonać białaczkę, ponieważ jako reinkarnacja Mojżesza ma wiedzę i&nbsp;zdolności przekraczające ludzkie rozumienie. Zażądał natychmiastowego wypisania Geraldine O’Claire ze szpitala (spełniono jego żądanie, poparte zdaniem męża kobiety) i&nbsp;oddania jak najszybciej do jego kliniki zdrowego trybu życia.</p>

    <p class="tekst">Tak się stało. Kobietę „leczono” tam za pomocą medytacji, soków owocowych, zdrowego odżywiania i&nbsp;organicznego jedzenia. Nic z&nbsp;tych praktyk jednak nie pomogło i&nbsp;Geraldine niebawem zmarła. To sprowadziło na Rocha i&nbsp;jego wyznawców czarne chmury, a&nbsp;klienci zaczęli odpływać. Zaczęły się też kontrole policyjne i&nbsp;z&nbsp;instytucji finansowych, w&nbsp;efekcie długi zaczynały rosnąć. Wszystko to mocno zaniepokoiło Mojżesza. Rada na to była jedna: ucieczka. Nie było jednak opcji, by po prostu uciec. Musiała znowu zadziałać siła wyższa, a&nbsp;dokładniej: Roch musiał stworzyć pozory jej działania.</p>

    <p class="tekst">Pomóc miało to, co zwykle: Roch przekonał grupę, że otrzymał kolejną wizję od Boga. Udał się na znajome już wzgórze, a&nbsp;tam Pan sprecyzował: apokalipsa wydarzy się dokładnie 17&nbsp;lutego 1979 roku. W&nbsp;grupie zapanowała euforia. Nikt nie przypuszczał, że przyszłe Ant Hill Kids, czyli po prostu „dzieciaki z&nbsp;mrowiska”, były o&nbsp;włos od katastrofy, a&nbsp;ta nadciągała niczym jeźdźcy zapowiadanej przez Thériaulta apokalipsy.</p>

    <p class="tekst">Tak więc stało się jasnym, że w&nbsp;Quebecu wyznawcy Rocha są już niemile widziani, a&nbsp;z&nbsp;drugiej strony grupa została umocniona nowym przesłaniem od Boga. Zapadła więc decyzja (podjął ją natchniony przywódca, to jasne), żeby przenieść się na podnóże góry, gdzie Roch doznał po raz pierwszy objawienia. Tam rozbili pole namiotowe i&nbsp;zaczęli budować coś na wzór rancza. Siedemnastoosobowa gromadka pracowała po kilkanaście godzin dziennie, wznosząc zabudowania. Oczywiście uwijali się wszyscy poza przywódcą, który był zajęty ważniejszymi sprawami. Rozwalony w&nbsp;fotelu obserwował postępy prac i&nbsp;wtedy właśnie wpadł na pomysł nazwy dla swoich wyznawców: Ant Hill Kids, czyli „dzieciaki z&nbsp;mrowiska”. Ich ciężka mrówcza praca i&nbsp;zespołowe działanie sprawiały, że przypominali mu owady uwijające się w&nbsp;mrowisku. Od&nbsp;tej pory jego wyznawcy byli więc dla niego mróweczkami.</p>

    <div class="_idgenobjectlayout">
      <div id="calibre_link-95" class="calibre6">
        
      </div>
    </div>

    <p class="tekst">Roch Thériault z&nbsp;każdym miesiącem stawał się coraz bardziej radykalny w&nbsp;zarządzaniu wyznawcami. Wprowadził im reglamentowanie pożywienia: wszyscy członkowie mieli od teraz ograniczony dostęp do jedzenia, którego było często zbyt mało, by zaspokoić głód. Jeśli ktoś miał czelność narzekać, „reinkarnacja Mojżesza” obniżała im racje jeszcze bardziej. Cel: wzmocnić poddanych poprzez post i&nbsp;cierpienia ciała. Trudne warunki i&nbsp;głód sprawiły, że od grupy postanowiły się odłączyć w&nbsp;tym okresie cztery kolejne osoby. Jedna z&nbsp;kobiet uciekła pod pretekstem konieczności odnowienia paszportu, a&nbsp;młoda para, która miała dziecko, po prostu spakowała najpotrzebniejsze rzeczy i&nbsp;czmychnęła bez pretekstu, bojąc się o&nbsp;przyszłość potomka. Warto zaznaczyć, że byli to zamożni uprzednio ludzie, których Thériault ogołocił ze wszystkiego, co posiadali. Dobrowolnie oddali mu absolutnie wszystko. Gdy uciekali, Roch nie wykonał żadnego gestu, by ich zatrzymać, patrzył tylko na nich z&nbsp;pogardą. Stwierdził też, że mogą robić, co im się podoba, ale przed Bogiem i&nbsp;w&nbsp;jego oczach są od teraz ludźmi złymi, niegodnymi.</p>

    <p class="tekst">Jedną z&nbsp;kobiet należących do sekty była dziewiętnastoletnia dziewczyna cierpiąca na ciężki przypadek stwardnienia rozsianego. Jej rodzice byli już zupełnie pozbawieni nadziei. Postanowili więc poprosić o&nbsp;pomoc Rocha Thériaulta, a&nbsp;tym samym napchać mu kieszenie. Fatalne warunki w&nbsp;Ant Hill Kids, chłód, mało jedzenia, niewygody, wycieńczająca praca fizyczna &ndash; wszystko to sprawiło, że chora dziewczyna pewnej nocy zmarła. Roch zakomenderował, by zakopać ją u&nbsp;podnóża świętej góry, na której miał objawienia. To jednak spotkało się z&nbsp;kategoryczną odmową rodziców, którzy zadzwonili na policję i&nbsp;poprosili, by funkcjonariusze odzyskali zwłoki córki. Policja nawet nie chciała słuchać wyjaśnień przywódcy sekty, że dziewczyna należała do jego zgromadzenia i&nbsp;powinna być pochowana tam, gdzie on zarządził &ndash; zabrano zwłoki kobiety i&nbsp;oddano rodzicom.</p>

    <p class="tekst">To kolejny już incydent, który ściągnął nad Ant Hill Kids czarne chmury. Władze wiedziały już o&nbsp;drugiej zmarłej osobie z&nbsp;kręgu Thériaulta (pierwsza skonała w&nbsp;klinice zdrowego trybu życia). Zbiegło się to w&nbsp;czasie z&nbsp;tragedią w&nbsp;Jonestown, którą żyła Ameryka i&nbsp;cały świat. Tam doszło do największego masowego samobójstwa w&nbsp;historii: 900 osób skupionych wokół Jima Jonesa zażyło cyjanek; część dobrowolnie, część pod przymusem. Władze więc na fali społecznego oburzenia i&nbsp;szoku podejrzliwie przyglądały się rozmaitym grupom skupionym wokół jednej charyzmatycznej postaci. To spowodowało, że z&nbsp;nieufnością zaczęto spoglądać też na Rocha Thériaulta i&nbsp;jego kult. Policja postanowiła więc uprzykrzyć mu życie.</p>

    <p class="tekst">Gdy robiono sekcję zwłok młodej dziewczyny ze stwardnieniem rozsianym, doszukiwano się jakichś zabronionych substancji lub mechanicznych uszkodzeń ciała. Nic takiego jednak nie znaleziono, a&nbsp;więc Rochowi nie można było postawić żadnych zarzutów. Ale przywódca „mróweczek”, najwyraźniej nastraszony tym, co działo się wokół niego, i&nbsp;podejrzliwością policji, obiecał sobie, że od teraz, jeżeli Bóg zechce, by ktokolwiek z&nbsp;jego grupy umarł, będzie on pochowany w&nbsp;świętym miejscu, zaś jego ciało nie zostanie wydane władzom. Tylko tak, rozumował Roch, jego „mróweczki” dostąpią zbawienia. Zostało jeszcze jedno do załatwienia: jak wyjaśnić śmierć kobiety oddanej do sekty na leczenie. Roch wmawiał więc wyznawcom, że kobieta zmartwychwstała natychmiast po tym, jak pocałował ją w&nbsp;czoło. Tyle że już nikt tego nie mógł zobaczyć.</p>

    <p class="tekst">Urojenia „diabła”, który mianował się Mojżeszem, przybierały na sile. Najpierw uznał się za reinkarnację potężnego proroka i&nbsp;ojca narodu izraelskiego, teraz poszedł krok dalej: postanowił powtórnie się ochrzcić, a&nbsp;także nadać nowe biblijne imiona swoim wyznawcom. Miało to służyć stopniowemu odbudowywaniu gatunku ludzkiego na bazie garstki wiernych. Roch wierzył, że w&nbsp;taki sposób uratuje ludzki ród, lecz nie spotkał się z&nbsp;takim zrozumieniem wyznawców, na jakie liczył. Atmosfera w&nbsp;grupie stała się jeszcze gorsza, gdy ogłosił, że od tej chwili ma prawo uprawiać seks ze wszystkimi kobietami w&nbsp;Ant Hill Kids. Chodziło o&nbsp;planowe zapładnianie wyznawczyń i&nbsp;przekazanie boskich genów, by zrodzone z&nbsp;takich związków potomstwo mogło mieć pełne prawa odbudowywania życia na planecie. Guru wziął więc ślub jednocześnie ze wszystkimi kobietami w&nbsp;grupie, nie zważając, czy żyją one już w&nbsp;jakichś związkach, czy nie. Wśród „szczęśliwie zaślubionych” były też mężatki &ndash; ale Roch unieważnił te więzy, ogłaszając, że wyłączne prawo także do tych kobiet ma tylko on. Z&nbsp;tego poligamicznego związku urodziło się z&nbsp;czasem dwadzieścioro dzieci, a&nbsp;porody Roch odebrał osobiście.</p>

    <div class="_idgenobjectlayout">
      <div id="calibre_link-96" class="calibre6">
        
      </div>
    </div>

    <p class="tekst">Pojawiają się kolejne dzieci, a&nbsp;tymczasem „reinkarnacja Mojżesza” zaczyna znowu ostro pić. Porzuca organiczne jedzenie &ndash; chlebki i&nbsp;całą resztę &ndash; na rzecz fast foodów, krwistych steków i&nbsp;diety bogatej w&nbsp;mięso. Nieposkromiona orgia picia i&nbsp;jedzenia kosztuje coraz więcej, a&nbsp;tymczasem pozbawiona możliwości zarobkowania grupa nie jest już w&nbsp;stanie pokrywać wydatków przywódcy. Wpada on więc na kolejny szatański pomysł. Jedną ze swoich wyznawczyń mianuje prostytutką, którą zaczyna sprzedawać właścicielowi pobliskiego sklepu za mięso, jaja, sery, mleko. Sprowadzona do tak haniebnej roli kobieta nie protestuje: polecenia wydaje jej przecież, jak wierzy, sam Mojżesz. Ten święty człowiek w&nbsp;końcu wie, co robi.</p>

    <p class="tekst">Mijają dni, wiecznie pijany Roch głosi swoje wielogodzinne, coraz bardziej bełkotliwe kazania, a&nbsp;grupa bezowocnie czeka na nadejście apokalipsy. Ma to być wszak dzień, w&nbsp;którym ziemia wreszcie zostanie oczyszczona z&nbsp;wszelkiego brudu. Według słów Rocha z&nbsp;nieba spadną wówczas ogień i&nbsp;grad wielkości skał, wszystko zaś będzie działo się w&nbsp;rytm potężnych trzęsień ziemi. Ocaleją tylko wybrani, spełniający wolę Mojżesza, czyli oni.</p>

    <p class="tekst">Wreszcie nadchodzi wyczekiwany 17 lutego 1979 roku, ale mimo zapowiedzi apokalipsa nie następuje. Guru i&nbsp;na to ma wytłumaczenie: Bóg przekazał mu kolejne przesłanie. Otóż podając datę, Stwórca miał na myśli kalendarz hebrajski, a&nbsp;nie katolicki. Tak więc spokojnie, apokalipsa na pewno nadejdzie, choć jeszcze nie teraz. Brzmi logicznie? Dla sekciarzy tak.</p>

    <p class="tekst">Od&nbsp;feralnego 17 lutego wiecznie pijany Thériault zaczyna traktować swoich wyznawców z&nbsp;coraz większą surowością. Członkowie sekty nie mają już prawa odzywać się do siebie bez jego zgody. W&nbsp;grupie zaczyna eskalować przemoc: guru nie ma problemu z&nbsp;tym, żeby znokautować nieposłusznego członka wspólnoty, który śmie mu się sprzeciwić. Płeć nie gra roli. Kary cielesne, picie na umór dzień po dniu, nakręcająca się spirala przemocy &ndash; to wszystko sprawia, że „mróweczki” także względem siebie poczynają sobie coraz bardziej bezwzględnie. Podczas jednej z&nbsp;pijackich libacji Roch (tylko on może pić; ma na to, jak przekonuje, specjalną dyspensę od samego Boga) stwierdza, że mężczyźni z&nbsp;Ant Hill Kids powinni umieć walczyć na śmierć i&nbsp;życie. Nakazuje im więc rozebrać się do naga, stawić się w&nbsp;specjalnym kręgu &ndash; a&nbsp;potem tłuc się na gołe pięści. Kto wygrywa, dostaje większą porcję jedzenia. Przegrany chodzi głodny, a&nbsp;dodatkowo obarczony poniżającymi pracami. Bardzo często mężczyzna, który przegrał pojedynek, musi też spędzić noc na dworze w&nbsp;lesie. Oczywiście cały czas nago.</p>

    <div class="_idgenobjectlayout">
      <div id="calibre_link-97" class="calibre6">
        
      </div>
    </div>

    <p class="tekst">Thériault szybko dochodzi do przekonania, że musi postępować z&nbsp;wyznawcami bardziej brutalnie, bo zwykłe bicie nie wystarcza, by utrzymać gromadkę w&nbsp;ryzach. Postanawia więc tłuc swoich wyznawców trzonkiem od siekiery, skórzanymi pasami czy łańcuchem. Obraża ich także w&nbsp;coraz wymyślniejszy sposób. Ten postawny mężczyzna bije swoje „mrówki” teraz tak mocno, że pęknięte kości policzkowe, porozbijane łuki brwiowe i&nbsp;połamane żebra są na porządku dziennym.</p>

    <p class="tekst">Według tych, którym udało się uciec, pierwszym aktem takiej nieposkromionej brutalności było skatowanie jednej z&nbsp;kobiet kijem za zjedzenie dwóch dodatkowych naleśników. To wystarczyło, żeby niemal zrobić z&nbsp;niej kalekę. Ale ten powyginany szaleństwem rollercoaster dopiero się rozpędzał i&nbsp;mknął w&nbsp;dół. Prosto do piekła.</p>

    <p class="tekst">Pobita stwierdza: nikt nie będzie jej w&nbsp;taki sposób traktował. Zapowiada, że odchodzi. Roch idzie do szopy, wyjmuje z&nbsp;niej siekierę, podaje mężowi nieposłusznej: „Masz, zrób z&nbsp;nią porządek”. Jak? „Obetnij jej palec u&nbsp;stopy za nieposłuszeństwo. Jeśli tego nie zrobisz, ja obetnę jej całą stopę”. Zalany łzami mąż posłusznie wykonuje polecenie guru. To nowy rozdział: teraz kary są nie tylko za przewinienia, ale także za podejrzenie, że ktoś chce opuścić grupę. Jedną z&nbsp;takich kar jest wykopanie dołu przed domem i&nbsp;zmuszenie nieposłusznej osoby, by do niego weszła. Przez najbliższych kilka dni dół z&nbsp;wrzuconym doń człowiekiem służy Rochowi za toaletę; będzie załatwiał wszystkie swoje fizjologiczne potrzeby na nieposłusznego czy nieposłuszną. Ale jeśli zrobienie z&nbsp;człowieka &ndash; przepraszam za dosadne wyrażenie &ndash; kibla to wciąż za mało, Thériault podwiesza nieszczęśnika pod sufitem i&nbsp;przypala ogniem. Potrafi także w&nbsp;pijanym szale wyrywać niepokornym wyznawcom włosy z&nbsp;głowy i&nbsp;z&nbsp;miejsc intymnych. Robi się straszniej i&nbsp;dziwniej, jeśli pamiętamy, że na to wszystko patrzą dzieci: dwadzieścioro dzieciaków wciąż mieszka z&nbsp;nimi pod jednym wielkim wspólnym dachem.</p>

    <p class="tekst">Mojżesz postanawia niebawem pójść krok dalej i&nbsp;inicjuje tak zwane próby wiary. Mają one udowadniać oddanie członków sekty i&nbsp;polegają na tym, że wyznawcy muszą łamać sobie nawzajem ręce lub nogi za pomocą młota kowalskiego, jeść owady albo odchody Rocha czy pić jego mocz. Jednemu z&nbsp;wiernych nakazuje więc w&nbsp;ramach takiej próby przestrzelić sobie ramię, żeby następnie mógł go opatrzyć. W ten sposób miał spowodować ponowne jego odrodzenie. Inny niemal kona, gdy grupa mężczyzn gruchocze mu kości na oczach pozostałych. Być może to były te momenty, gdy do niektórych powoli docierało, że raj jednak nie tak powinien wyglądać.</p>

    <div class="_idgenobjectlayout">
      <div id="calibre_link-98" class="calibre6">
        
      </div>
    </div>

    <p class="tekst">Na początku lat osiemdziesiątych pieniądze ze świadczeń socjalnych, ze sprzedaży wyrobów naturalnych czy produkcji syropu klonowego (grupa w&nbsp;tym okresie na tym zarabiała) powoli przestawały wystarczać. W&nbsp;dodatku Thériault trafia na chwilę do więzienia po nieudanej „operacji”, jaką wykonał na jednym z&nbsp;dzieci grupy; operowany żyletką chłopiec wykrwawił się i&nbsp;zmarł. Konsekwencjami guru obarcza ojca malca; za karę kastruje go i&nbsp;nakazuje wyznawcom traktować nieszczęśnika jak worek treningowy. Wreszcie ten nie wytrzymuje i&nbsp;skarży się policji, a&nbsp;stróże prawa aresztują kilka osób, w&nbsp;tym Rocha, między innymi za to, jak zaniedbane są dzieci w&nbsp;komunie.</p>

    <p class="tekst">Po wyjściu na wolność (1984 rok) Roch wie: w&nbsp;dotychczasowym miejscu nie ma dla nich już życia. Ogłasza więc kilkunastoosobowej wówczas sekcie, że Bóg nakazał mu przestać pić, zaniechać całej tej bezsensownej przemocy i&nbsp;przenieść się w&nbsp;inne miejsce, gdzie będzie im lepiej. Solennie obiecuje poprawę i&nbsp;przysięga, że od tej pory nie będzie już żadnych kar cielesnych. A&nbsp;to, co się podziało? No tak, po prostu diabeł go opętał, ale Bóg mu już pomógł się z&nbsp;tym uporać. „Mróweczki” reagują entuzjastycznie. Do tej pory członkowie grupy cierpliwie znosili wszystkie wybryki „świętego człowieka”, ale ich wyrozumiałość przecież miała granice. Teraz uwierzyli, że idzie zmiana na dobre.</p>

    <p class="tekst">Thériault ogłasza: nowe życie &ndash; nowa siedziba, trzeba się więc przenieść. Wybór pada na Somerville Township niedaleko Burnt River. Tam jednak szybko okazuje się, że dla „dzieciaków z&nbsp;mrowiska” Bóg nadal nie jest łaskawy. Tamtejsze władze odmawiają sekcie świadczeń socjalnych (które pobierała w&nbsp;poprzednim miejscu), uznając, że sekciarze nie są wieloosobową rodziną, za jaką się podają &ndash; tylko czymś na wzór organizacji społecznej. Odmowa wsparcia ponownie rozpala gniew Rocha. Wraca do alkoholu, a&nbsp;pod jego wpływem zaczyna w&nbsp;nim kiełkować nowa teoria: tylko jego grupa jest dobra i&nbsp;prawomyślna, cała reszta &ndash; a&nbsp;więc świat zewnętrzny&nbsp;&ndash; to poddani diabła. Szatan zaś doskonale wie, że Roch jest reinkarnacją Mojżesza, i&nbsp;nastawia innych przeciwko niemu. Słowem: trzeba temu przeciwdziałać.</p>

    <p class="tekst">Ale działać nie można bez pieniędzy, a&nbsp;tych jest coraz mniej. Thériault zaczyna więc wszywać kobietom w&nbsp;ujednolicone stroje specjalne wewnętrzne kieszenie i&nbsp;każe im kraść w&nbsp;okolicznych sklepach co popadnie. Kieszenie mają służyć do chowania i&nbsp;wynoszenia łupów. Właściciele sklepów szybko się orientują, że ekipa dziwaków nawiedzająca ich sklepy to pospolici złodzieje. Powiadamiają o&nbsp;tym lokalną policję i&nbsp;członkowie sekty dorabiają się zakazu wstępu do sklepów. To mała miejscowość. Ludzie prędko dowiadują się, że lepiej trzymać się z&nbsp;daleka od ponurej i&nbsp;zdziwaczałej gromadki. Roch jest wściekły, bo kolejne źródło pieniędzy potrzebnych na alkohol właśnie wysycha, a&nbsp;pole manewru się zawęża. W&nbsp;tej sytuacji nakazuje wyznawcom odnowić kontakty z&nbsp;rodzinami i&nbsp;prosić o&nbsp;pieniądze. Ale wypruci z&nbsp;emocjonalnych więzi wierni mają tak słaby kontakt z&nbsp;rodzinami, że nic z&nbsp;tego nie wychodzi. Ci z&nbsp;krewnych, którzy wysyłają pieniądze, podejrzewają szwindel Rocha i&nbsp;ślą bardzo niewiele.</p>

    <div class="_idgenobjectlayout">
      <div id="calibre_link-99" class="calibre6">
        
      </div>
    </div>

    <p class="tekst">Bieda coraz częściej zagląda w&nbsp;oczy członkom Ant Hill Kids, co zbiega się z&nbsp;zainteresowaniem władz lokalnych losem mieszkających w&nbsp;sekcie dzieci. Po zbadaniu warunków ich bytowania sekciarzom odebrano dzieci i&nbsp;umieszczono je w&nbsp;rodzinach zastępczych. Wtedy rusza kolejna fala odejść „mrówek”, które mają serdecznie dosyć rządów Thériaulta. Ostatecznie mniej więcej w&nbsp;połowie lat osiemdziesiątych grupa składa się z Rocha i dziesięciu wyznawców. Utrata dzieci oraz kolejnych owieczek to dobry powód dla obłąkanego guru, by pić jeszcze więcej. A&nbsp;picie równa się u&nbsp;niego brutalności i&nbsp;brakowi wszelkich zahamowań. W&nbsp;stanie kompletnego zamroczenia alkoholowego wierzy, że jest doskonałym lekarzem oraz wszechwiedzącym znachorem. Podkreślam: uwierzył w&nbsp;to, tak samo jak mocno wierzył, że jest reinkarnacją Mojżesza; to był człowiek poważnie zaburzony.</p>

    <p class="tekst">Psychiczna choroba plus frustracja i&nbsp;alkoholizm to mieszanka zdecydowanie wybuchowa. Toteż mnożą się incydenty. Podczas któregoś z&nbsp;pijanych kazań Roch nagle uznaje na przykład, że wszelkie dolegliwości, frustracje i&nbsp;niepokoje jednego z&nbsp;dwóch mężczyzn pozostających jeszcze w&nbsp;grupie to wynik zbyt wysokiego testosteronu. Nakazuje więc nieszczęśnikowi natychmiast zdjąć spodnie, żeby &ndash; jako znakomity lekarz &ndash; mógł zobaczyć, co jest z&nbsp;nim nie tak. Przerażony mężczyzna odmawia. Tak, narzeka, bo jest zmuszany do życia w&nbsp;permanentnej biedzie, w&nbsp;głodzie i&nbsp;braku możliwości podjęcia normalnej pracy. Dodatkowo ludzie z&nbsp;miasta odwracają się od niego i&nbsp;innych członków grupy &ndash; więc narzekanie w&nbsp;tej sytuacji jest naturalne i&nbsp;nie ma nic wspólnego z&nbsp;testosteronem. Ale Thériault z&nbsp;pomocą innych już zdejmuje mu spodnie, zaczyna obmacywać jądra. „To tutaj tkwi całe źródło twojego problemu, przyjacielu” &ndash; bełkocze, ściskając je mocno. I&nbsp;dodaje złowrogo: „Ale zaraz sobie z&nbsp;tym poradzimy”.</p>

    <p class="tekst">„Diabeł” przekonuje mężczyznę, że jeżeli ten stanie się eunuchem, straci szkodliwe żądze i&nbsp;zbliży się w&nbsp;ten sposób do Boga. Dodatkowa zachęta: gdy osiągnie czystość prowadzącą do rodzaju umysłowego zen, zajmie drugie miejsce w&nbsp;sekcie, zaraz po reinkarnacji Mojżesza. Te argumenty nie wystarczają, mężczyzna protestuje przeciwko kastracji. „Co zrobić, taka jest wola boska” &ndash; mówi mu Roch, dodając, że albo da się wykastrować, albo Bóg go wykastruje, pozbawiając przy okazji głowy. Wokół jąder nieszczęśnika zawiązano więc rzemień i&nbsp;pozostawiono go unieruchomionego na osiem godzin. Po tym czasie jądra nabrzmiały i&nbsp;zsiniały. Zdaniem Thériaulta były więc w&nbsp;pełni gotowe do amputacji.</p>

    <p class="tekst">Kładzie mężczyznę na stole, nakazując mu rozchylić uda, a&nbsp;następnie żyletką rozpoczyna kastrację. Kiedy ostrze przecina mosznę, kastrowany traci przytomność. Krew bryzga na wszystkie strony. Umazany krwią guru kończy „operację”, chwyta zanurzony w&nbsp;palenisku metalowy pręt i&nbsp;przypala ranę. Na koniec obficie polewa ją wódką. Jedna z&nbsp;kobiet asystujących przy kastracji mdleje. Roch cuci ją kopnięciami nóg obutych w&nbsp;ciężkie wojskowe buty, gruchocząc przy tym kości. Od&nbsp;tego momentu przemoc w&nbsp;grupie eskaluje z&nbsp;każdym dniem.</p>

    <p class="tekst">Sprawy mają się gorzej i&nbsp;gorzej. Wiecznie pijany prorok rzuca w&nbsp;swoich wyznawców nożami i&nbsp;butelkami; potrafi też podejść do kogoś znienacka i&nbsp;zaciąć go żyletką czy oddać mocz na niespodziewających się członków sekty. Wymyślił sobie też nową „grę”: zaparza garnek wrzątku, by chlustać nim swoim „mrówkom” w&nbsp;plecy albo w&nbsp;twarz. Ot tak, bez powodu. Okazuje się ponadto, że wykastrowany mężczyzna nie ma wcale taryfy ulgowej. Zamiast zbliżyć się do władzy, zostać drugim po guru, staje się obiektem jego pijackich wyzwisk i&nbsp;szczucia. Roch nazywa go publicznie na przykład pedziem, bije i&nbsp;poniża oraz pozwala innym członkom sekty na wyżywanie się na nim. Pewnego dnia połamano mu nogi ciężkim młotem i&nbsp;zamiast udzielić pomocy, zostawiono go samemu sobie. Jakby tego było mało, Thériault bije trzonkiem od siekiery coraz mniej liczne już „mróweczki” już nawet za to, że zasypiają na jego bełkotliwych, ciągnących się godzinami kazaniach. I&nbsp;tak mija zima, nastaje 1988 rok.</p>

    <div class="_idgenobjectlayout">
      <div id="calibre_link-100" class="calibre6">
        
      </div>
    </div>

    <p class="tekst">Niektórym członkom Ant Hill Kids mija właśnie dekada w&nbsp;sekcie, ale cudów wciąż nie ma. Latem 1988 roku wygłodzona grupa rusza do lasu w&nbsp;poszukiwaniu grzybów. Brak doświadczenia grzybiarzy, a&nbsp;może jeszcze i&nbsp;co innego, skutkuje tym, że jedna z&nbsp;żon Rocha, Solange, po zjedzeniu potrawy z&nbsp;grzybami zaczyna skarżyć się na ostry ból brzucha. „Znakomity lekarz”, natchniony przez Boga Mojżesz-Roch, postanawia temu zaradzić. Najpierw wprowadza się w&nbsp;stan upojenia alkoholowego, a&nbsp;następnie nakazuje Solange rozebrać się do naga i&nbsp;usiąść na stole. Obmacuje jej brzuch, każe się położyć, na koniec oznajmia, że znalazł chore miejsce: jest na brzuchu. Zaczyna tłuc ją tam pięściami, a&nbsp;w&nbsp;przerwie pomiędzy ciosami robi lewatywę. Nakazuje następnie „pacjentce” obrócić się na bok. Wychodzi gdzieś i&nbsp;wraca z&nbsp;długim cienkim nożem. Zaczyna bez znieczulenia rozkrawać brzuch Solange, a&nbsp;gdy ta wyje z&nbsp;bólu, zanurza ręce w&nbsp;jej wnętrznościach, ostatecznie wyciągając na jelita i&nbsp;demonstrując zebranym rzekomą przyczynę niedyspozycji.</p>

    <p class="tekst">Kobieta wciąż jest żywa, choć co rusz traci przytomność podczas tych nieludzkich zabiegów. Roch odrywa kawał wyszarpniętego jelita, rzuca na ziemię i&nbsp;każe innej z&nbsp;kobiet zaszyć ranę. To Gabrielle Lavallée, od której zaczęliśmy opowieść.</p>

    <p class="tekst">Nazajutrz Thériault zaczyna dzień od picia, by po kilku godzinach zwołać gromadkę: idą teraz zobaczyć efekty wczorajszej operacji. Nietrudno się domyślić, że zastają Solange nieżywą. Członkowie sekty reagują silnym niepokojem i&nbsp;szemraniem: oto pomazaniec Boga, doskonały chirurg, doprowadził do śmierci jedną ze swoich owieczek. Wytłumaczenie? Nic prostszego. „Jestem reinkarnacją Mojżesza, bez trudu mogę przywrócić Solange do życia” &ndash; ogłasza guru. Nakazuje otworzyć trupowi czaszkę i&nbsp;umocować ciało w&nbsp;pozycji siedzącej. Przez kolejny tydzień będzie ejakulował do otwartej głowy Solange, a&nbsp;po tym czasie &ndash; zapewnia &ndash; kobieta ożyje. Oczywiście po siedmiu dniach makabrycznego obrzędu sprofanowane zwłoki kobiety jednak nie ożyły, zaczęły się w&nbsp;dodatku rozkładać. Ale to przecież nic. Teraz jest pora &ndash; zarządza niezrażony Thériault &ndash; aby pochować Solange. Zanim to nastąpi, bierze rzeźnicki nóż i&nbsp;wycina z&nbsp;niej żebro; zrobi sobie z&nbsp;niego naszyjnik.</p>

    <p class="tekst">Zwłoki zostają zakopane, ale po kilku dniach następuje zwrot: Roch nakazuje wykopać kobietę, będzie znowu próbował ją wskrzesić. I&nbsp;tym razem nie wraca ona jednak do życia, więc załamany próbuje popełnić samobójstwo. Mija kilka tygodni, zanim wraca do formy.</p>

    <p class="tekst">A&nbsp;ja po prostu nie jestem w&nbsp;stanie wyobrazić sobie stanu ducha ludzi, którzy z&nbsp;nim przebywali. Musieli naprawdę wierzyć w&nbsp;niego i&nbsp;w&nbsp;to, co opowiadał. Musieli być przekonani, że mieszka z&nbsp;nimi Mojżesz. Niewiarygodne, ale przecież ta historia zdarzyła się naprawdę.</p>

    <div class="_idgenobjectlayout">
      <div id="calibre_link-101" class="calibre6">
        
      </div>
    </div>

    <p class="tekst">Gabrielle Lavallée była jedną z&nbsp;najbardziej oddanych członkiń sekty. Była z&nbsp;Rochem od dekady i&nbsp;choć kilkukrotnie próbowała odejść, zawsze wracała. To z&nbsp;powodu jej lojalności guru darzył ją takim zaufaniem, że nakazał zszycie rany nieszczęsnej Solange. Pewnego razu Gabrielle zaczęła uskarżać się na bolący ząb. Przekonany o&nbsp;swoim medycznym talencie, prorok w&nbsp;pijanym widzie wziął więc kowalskie obcęgi i&nbsp;wyrwał to, co uznał za bolący ząb. Przy okazji jednak doszedł do wniosku, że pozostałych siedem zębów kobiety jest w&nbsp;opłakanym stanie, więc z&nbsp;rozpędu na żywca wyrwał także i&nbsp;te. Potem okazało się, że co do jednego były zupełnie zdrowe. Kiedy Gabrielle zaczęła się buntować, pchnął ją nożem w&nbsp;rękę, niszcząc ścięgna.</p>

    <p class="tekst">Zraniona ręka wreszcie się zagoiła, ale kobieta uskarżała się na uciążliwe skurcze palców. I&nbsp;na to Roch znalazł lek: wbił w&nbsp;chorą dłoń nóż. Znienacka, bez ostrzeżenia. Następnie poszedł po rzeźnicki tasak, by unieruchomionej kobiecie obciąć rękę. Po tej amputacji Lavallée upadła na ziemię i&nbsp;zemdlała; tak przeleżała całą noc. Następnego ranka Roch nakazał zszyć kikut, ponieważ „złe moce wypłynęły już wraz z&nbsp;krwią z&nbsp;jej ciała”. Pozbawiona zębów, okaleczona brutalnie kobieta, mając w&nbsp;pamięci los Solange, nabrała przekonania, że czeka ją to samo. Podjęła decyzję o&nbsp;ucieczce. W&nbsp;kolejną pijaną dla Rocha noc wymknęła się do lasu i&nbsp;zaczęła uciekać, ale Roch ją dopadł, jął walić trzonkiem od siekiery w&nbsp;głowę, rozbijając czaszkę. Będąca pod wpływem adrenaliny Gabrielle znów zaczęła uciekać. Roch &ndash; no cóż, on był tak pijany, że odpuścił. Sądził, że pokrwawiona, poobijana kobieta nie ucieknie daleko i&nbsp;rano ją odnajdzie. Ją albo jeszcze lepiej: jej zwłoki. Ale miało stać się inaczej.</p>

    <p class="tekst">Po kilkudziesięciu minutach intensywnego biegu, tracąc coraz więcej krwi, Gabrielle rzeczywiście zemdlała i&nbsp;upadła. Kiedy się ocknęła, zauważyła, że znajduje się niedaleko drogi. Dotarła do niej, złapała autostop &ndash; przerażony kierowca nie wiedział, gdzie ma podziać oczy, ale zawiózł ją do punktu medycznego w&nbsp;Sainte-Marie. Tam, jak już wiemy, straciła przytomność. Oszołomieni jej stanem lekarze, kiedy już opatrzyli najgorsze rany, ze zgrozą odkryli jeszcze pękniętą czaszkę, z&nbsp;której poczęły wypełzać owady. Dostały się do rany w&nbsp;głowie, gdy kobieta leżała w&nbsp;lesie. Będąc nadal pod wpływem szoku i&nbsp;strachu przed Rochem, Gabrielle powiedziała lekarzom: „Amputacja była konieczna, rękę straciłam w&nbsp;wypadku i&nbsp;tak naprawdę zabieg ten mnie uratował”. Szła w&nbsp;zaparte jeszcze jakiś czas, ale w&nbsp;końcu emocje wzięły górę. Gabrielle Lavallée rozpłakała się i&nbsp;opowiedziała całą prawdę.</p>

    <div class="_idgenobjectlayout">
      <div id="calibre_link-102" class="calibre6">
        
      </div>
    </div>

    <p class="tekst">Wezwana przez szpital policja działała błyskawicznie. Ale kiedy funkcjonariusze z&nbsp;hukiem wyważyli drzwi siedziby Ant Hill Kids, przywitała ich pustka. Roch, który nie znalazł w&nbsp;lesie ciała uciekinierki, domyślił się, że dotarła ona do szpitala i&nbsp;poprosiła o&nbsp;pomoc. Ciąg dalszy mógł sobie wyobrazić, więc czym prędzej zarządził ewakuację. W&nbsp;tym momencie sekta liczyła guru i&nbsp;trzy najwierniejsze osoby. Wszyscy ewakuowali się do Quebecu. Nie na długo.</p>

    <p class="tekst">Po kilku tygodniach policja dopadła wreszcie Rocha Thériaulta i&nbsp;postawiła go przed sądem. Wymiar sprawiedliwości początkowo skazał go na dwanaście lat więzienia, jednak lokalni funkcjonariusze wzięli mocno w&nbsp;obroty dwóch pozostałych członków sekty. Po intensywnym przesłuchaniu mieli już zeznania obciążające znacznie bardziej szalonego guru. Szybko znaleziono zakopaną w&nbsp;lesie Solange, a&nbsp;gdy jej ciało ekshumowano, nie było wątpliwości, co przeszła przed śmiercią. W&nbsp;jej czaszce wciąż jeszcze można było znaleźć DNA Rocha. Teraz sąd zmienił zdanie i&nbsp;skazał go na dożywocie.</p>

    <p class="tekst">Życie Rocha w&nbsp;więzieniu przynajmniej pod jednym względem przypominało jego życie w&nbsp;komunie. Miał tam swoje kobiety, które były na jego zawołanie. Cztery z&nbsp;kobiet, które uciekły, gdy grupa się rozpadła, wracały uparcie do niego, tak że w&nbsp;końcu Roch spłodził z&nbsp;nimi w&nbsp;więzieniu jeszcze czwórkę dzieci. W&nbsp;okolicach 2011 roku zaczął znów opowiadać swoje wynaturzone teorie, tym razem strażnikom więziennym i&nbsp;pobratymcom spod celi. Ponownie przedstawiał im się jako reinkarnacja Mojżesza i&nbsp;zapowiadał rychłą apokalipsę. Nawoływał też do posłuszeństwa i&nbsp;wykonywania jego poleceń. To, co się sprawdzało na wolności, co trafiało do pracowicie urabianych umysłów członków sekty, w&nbsp;więzieniu padło na niepodatny grunt. Jeden ze współwięźniów zmęczony ciągłym gdakaniem Rocha najpierw cierpliwie wytłumaczył mu, że nie jest żadnym bożym pomazańcem, a&nbsp;gdy to nie trafiło do szalonego umysłu Thériaulta, wziął wystrugany ze szczoteczki do zębów nóż i&nbsp;wielokrotnie dźgnął nim samozwańczego guru. Roch Thériault umarł 26 lutego 2011 roku.</p>

    <p class="tekst1" id="calibre_link-103">Na tym pewnie można by skończyć historię obłąkańczej sekty i&nbsp;jej zwyrodniałego przywódcy, ale ogrom bestialstwa i&nbsp;brutalności, ekstremalnie chore praktyki, do jakich dochodziło w Ant Hill Kids, sprawiają, że trzeba zastanowić się nad dwiema przynajmniej rzeczami. Po pierwsze: ten niewysłowiony terror znajdował w&nbsp;grupie zwolenników, którzy uparcie wracali do Thériaulta i&nbsp;jego bicia. Co więc trzeba mieć w&nbsp;głowie, co w&nbsp;sercu, żeby nie chcieć od tego uciec? Kto był tam bardziej zaburzony &ndash; tego już się nie dowiemy. Druga kwestia: czy rzeczywiście z&nbsp;czystym sumieniem możemy powiedzieć, że ta historia skończyła się i&nbsp;nigdy już nie wróci w&nbsp;takiej czy innej odsłonie? Osobiście nie mam takiej pewności.</p>
  </div>
</div>


</body></html>
