<html><head><meta http-equiv="Content-Type" content="text/html;charset=utf-8" /><title>Węzeł czasu</title>
<style> 
  
  body {
  background-color: black;
}
  
p, h1,h2,h3,h4,h5,h6 {
  color: white;
   display: block;
    font-size: 1.3rem;
    line-height: 1.5;
    margin-bottom: 0;
    margin-left: 0;
    margin-right: 0;
    margin-top: 0;
    text-align: justify;
    text-indent: 1.08rem
}

a {
  color: #f9ff43; 
  font-size: 1.3rem;
  margin-left: 32px;
}
  

</style>
</head><body>



<div id="calibre_link-2" class="titlepage">
    <h1>LINK DO CZĘŚCI TRZECIEJ</h1>
    <a href="https://brylapl.github.io/ebook/dark/index2.html">Część trzecia</a>
  <h1 class="toc">Spis treści</h1>

  <p class="lvl-h" id="calibre_link-126"><a href="#calibre_link-1" class="calibre1">Copyright</a></p>

  <p class="lvl-h" id="calibre_link-127"><a href="#calibre_link-3" class="calibre1">Dedykacja</a></p>

  <p class="lvl-h" id="calibre_link-128"><a href="#calibre_link-4" class="calibre1">Motto</a></p>

 

  <p class="lvl-h" id="calibre_link-83"><a href="#calibre_link-22" class="calibre1">Część druga</a></p>

  <p class="lvl-h1" id="calibre_link-95"><a href="#calibre_link-34" class="calibre1">12</a></p>

  <p class="lvl-h1" id="calibre_link-96"><a href="#calibre_link-35" class="calibre1">13</a></p>

  <p class="lvl-h1" id="calibre_link-97"><a href="#calibre_link-36" class="calibre1">14</a></p>

  <p class="lvl-h1" id="calibre_link-98"><a href="#calibre_link-37" class="calibre1">15</a></p>

  <p class="lvl-h1" id="calibre_link-99"><a href="#calibre_link-38" class="calibre1">16</a></p>

  <p class="lvl-h1" id="calibre_link-100"><a href="#calibre_link-39" class="calibre1">17</a></p>

  <p class="lvl-h1" id="calibre_link-101"><a href="#calibre_link-40" class="calibre1">18</a></p>

  <p class="lvl-h1" id="calibre_link-102"><a href="#calibre_link-41" class="calibre1">19</a></p>

  <p class="lvl-h1" id="calibre_link-103"><a href="#calibre_link-42" class="calibre1">20</a></p>

  <p class="lvl-h1" id="calibre_link-104"><a href="#calibre_link-43" class="calibre1">21</a></p>

    <div class="titlepage" id="calibre_link-36">
  <section type="chapter" role="doc-chapter">
      
    

<div class="titlepage" id="calibre_link-37">
  <section type="chapter" role="doc-chapter">
    <h2 class="chapter"><a href="#calibre_link-98" class="calibre2">15</a></h2>

    <p class="tekst-glowny-1-akapit">Dzień przyjazdu Adolfa Hitlera do Oppeln nie różnił się&nbsp;od żadnego innego, przynajmniej z&nbsp;punktu widzenia większości mieszkańców. Jedynie lokalni działacze NSDAP potrzebowali dodatkowej kawy z&nbsp;racji niewyspania.</p>

    <p class="tekst-glowny">Obserwowałam ich reakcje, kiedy spotkaliśmy się&nbsp;rankiem w&nbsp;siedzibie przy Fischer Strasse, i&nbsp;zachodziłam w&nbsp;głowę, skąd to wielkie uwielbienie dla człowieka, który do tej pory nie osiągnął niczego istotnego.</p>

    <p class="tekst-glowny">Owszem, zyskał poparcie społeczne, dobry wynik wyborczy, ale wielu polityków przed nim i&nbsp;po nim zrobiło to samo. A&nbsp;mimo to miałam wrażenie, że żadnego z&nbsp;nich nie darzono taką atencją.</p>

    <p class="tekst-glowny">August też&nbsp;był podenerwowany, choć należało go dobrze znać, by móc to stwierdzić. Przyniosłam mu kawę do gabinetu, potem przysiadłam na skraju biurka i&nbsp;założyłam nogę na nogę.</p>

    <p class="tekst-glowny">Jego dłoń machinalnie powędrowała w&nbsp;stronę mojego uda, a&nbsp;ja poczułam zwyczajowe dreszcze. Tyle znaczył dotyk, kiedy obdarzała nim właściwa osoba.</p>

    <p class="tekst-glowny">August nie patrzył na mnie, skupiony na dokumentach na biurku, mimo to przesuwał delikatnie ręką&nbsp;po mojej skórze.</p>

    <p class="tekst-glowny">Przegapił nawet to, że dostał kawę.</p>

    <p class="tekst-glowny">Chrząknęłam cicho, a&nbsp;kiedy oderwał się&nbsp;od swoich zadań, wskazałam mu wzrokiem kubek.</p>

    <p class="tekst-glowny">&ndash;&nbsp;O &ndash; powiedział.</p>

    <p class="tekst-glowny">&ndash;&nbsp;O? Dziwne podziękowanie za dostawę kofeiny.</p>

    <p class="tekst-glowny">&ndash;&nbsp;Po prostu wyrażam zdziwienie &ndash; zauważył. &ndash; Nie dalej jak parę dni temu mówiłaś, że to ja powinienem przynosić kawę tobie, nie odwrotnie.</p>

    <p class="tekst-glowny">Fakt faktem, urabiałam go trochę na dwudziestopierwszowieczną modłę. Łatwo nie było, ale musiałam przyznać, że te przepychanki sprawiały mi nieco przyjemności.</p>

    <p class="tekst-glowny">Tym razem jednak plan był&nbsp;inny.</p>

    <p class="tekst-glowny">&ndash;&nbsp;Przyzwyczajam się &ndash; oznajmiłam.</p>

    <p class="tekst-glowny">Brwi Bekkera powędrowały w&nbsp;górę.</p>

    <p class="tekst-glowny">&ndash;&nbsp;Nie ciesz się&nbsp;przedwcześnie &ndash; poradziłam.</p>

    <p class="tekst-glowny">&ndash;&nbsp;Bo?</p>

    <p class="tekst-glowny">&ndash;&nbsp;Nie chodzi o&nbsp;ciebie, tylko o&nbsp;<span class="wyroznienie">Herr</span> Hitlera.</p>

    <p class="tekst-glowny">&ndash;&nbsp;Ach.</p>

    <p class="tekst-glowny">&ndash;&nbsp;Mam zamiar pokazać mu lokalną&nbsp;gościnność.</p>

    <p class="tekst-glowny">&ndash;&nbsp;Słusznie.</p>

    <p class="tekst-glowny">&ndash;&nbsp;Myślisz, że będę miała okazję?</p>

    <p class="tekst-glowny">&ndash;&nbsp;To znaczy?</p>

    <p class="tekst-glowny">&ndash;&nbsp;Da się&nbsp;namówić na wizytę u&nbsp;nas po posiłku w&nbsp;Hotelu Central?</p>

    <p class="tekst-glowny">August wzruszył ramionami, wyraźnie niezainteresowany tym, by pokazywać wodzowi lokalne włości NSDAP.</p>

    <p class="tekst-glowny">&ndash;&nbsp;Niewykluczone &ndash; powiedział. &ndash; Szczególnie że zmieniliśmy miejsce na nieco bliższe.</p>

    <p class="tekst-glowny">&ndash;&nbsp;To znaczy?</p>

    <p class="tekst-glowny">&ndash;&nbsp;Uznaliśmy, że Hotel Forms będzie właściwszą lokalizacją.</p>

    <p class="tekst-glowny">&ndash;&nbsp;My, to znaczy…</p>

    <p class="tekst-glowny">&ndash;&nbsp;Zasadniczo pomysł przyszedł od Reichsführera Himmlera &ndash; wyjaśnił Bekker. &ndash; Słyszał o&nbsp;Formsie, zna jego renomę i&nbsp;zażyczył sobie, by Führer został ugoszczony w&nbsp;najbardziej reprezentacyjnym miejscu na mapie Oppeln.</p>

    <p class="tekst-glowny">&ndash;&nbsp;Słusznie.</p>

    <p class="tekst-glowny">W&nbsp;dodatku faktycznie niedaleko siedziby NSDAP. Być może udałoby się namówić Hitlera na krótki spacer Krakauer Strasse na Rynek, a&nbsp;potem to już rzut kamieniem, by pokazać mu, gdzie działamy ku chwale Rzeszy Wielkoniemieckiej.</p>

    <p class="tekst-glowny">Sięgnęłam po kawę Augusta i&nbsp;upiłam łyk. Pijał czarną, niesłodzoną, jakby chciał każdego ranka uzupełnić swój poziom goryczy.</p>

    <p class="tekst-glowny">Sama byłam już po filiżance i&nbsp;zakładałam, że na tym się&nbsp;skończy. Kłopoty z&nbsp;zaśnięciem miałam wcale nie mniejsze niż&nbsp;najbardziej zagorzali tutejsi <span class="wyroznienie">fanboye </span>Hitlera. Wierciłam się, przewracałam z&nbsp;boku na bok, rozważając w&nbsp;głowie wszystkie scenariusze.</p>

    <p class="tekst-glowny">Momentami czułam się&nbsp;całkowicie bezradna i&nbsp;przekonana, że nie zyskam żadnej szansy, by dodać karfentanyl do wody, kawy czy herbaty. W&nbsp;innych chwilach wierzyłam, że dam radę, bo nikt się tego nie spodziewa, nikt nie będzie tego pilnować.</p>

    <p class="tekst-glowny">Może uda mi się&nbsp;przekonać Hitlera, by zobaczył siedzibę. Może uda się&nbsp;zaproponować mu coś do picia. Może usiądzie, zostanie na chwilę, choćby napije się&nbsp;wody, a&nbsp;ja spełnię swoją misję.</p>

    <p class="tekst-glowny">W&nbsp;takich momentach moja obecność w&nbsp;1931 roku wydawała mi się&nbsp;jeszcze mniej realna. Zyskiwałam niemal stuprocentową pewność, że to wszystko dziwaczny sen.</p>

    <p class="tekst-glowny">Zaraz potem docierało do mnie, że rankiem stanę twarzą w&nbsp;twarz z&nbsp;Adolfem Hitlerem. Zobaczę&nbsp;ten zasrany, mały wąsik. Spojrzę w&nbsp;oczy, które widywałam jedynie w&nbsp;czerni i&nbsp;bieli. Uścisnę rękę, która w&nbsp;nadchodzących latach podpisze rozkazy prowadzące do największych zbrodni w&nbsp;historii Europy.</p>

    <p class="tekst-glowny">&ndash;&nbsp;Agnes?</p>

    <p class="tekst-glowny">Uświadomiłam sobie, że dłoń Augusta zatrzymała się&nbsp;na moim kolanie, a&nbsp;on coś mówił.</p>

    <p class="tekst-glowny">&ndash;&nbsp;Tak?</p>

    <p class="tekst-glowny">&ndash;&nbsp;Dobrze się&nbsp;czujesz?</p>

    <p class="tekst-glowny">&ndash;&nbsp;Dobrze &ndash; odparłam i&nbsp;oddałam mu kawę. &ndash; Ale poczuję&nbsp;się lepiej, jak zobaczę Zuzę.</p>

    <p class="tekst-glowny">&ndash;&nbsp;Idziesz dziś do niej?</p>

    <p class="tekst-glowny">&ndash;&nbsp;Przecież&nbsp;chodzę codziennie.</p>

    <p class="tekst-glowny">&ndash;&nbsp;Tak, ale… to wyjątkowy dzień.</p>

    <p class="tekst-glowny">Skinęłam głową&nbsp;tylko dla porządku, jakby nie wymagało to potwierdzenia.</p>

    <p class="tekst-glowny">&ndash;&nbsp;Wszystko tu macie pod kontrolą &ndash; zauważyłam. &ndash; A&nbsp;ja muszę&nbsp;sprawdzić jej stan.</p>

    <p class="tekst-glowny">&ndash;&nbsp;Oczywiście.</p>

    <p class="tekst-glowny">W&nbsp;istocie moja wizyta była kluczowym elementem planu. Planu, który prawie już nabrał kształtu.</p>

    <p class="tekst-glowny">Bekker znalazł samochód, którego mieliśmy użyć, by przetransportować Sobę bezpiecznie do Suchegoboru. Stał przy koszarach, czekając na właściwą chwilę. Miała nadejść szybciej, niż&nbsp;się spodziewał. Należało tylko wprawić wszystko w&nbsp;ruch.</p>

    <p class="tekst-glowny">Pożegnałam go, a&nbsp;potem ruszyłam do szpitala.</p>

    <p class="tekst-glowny">Zuza była gotowa zarówno na moje przyjście, jak i&nbsp;na to, co miało nastąpić później. Przynajmniej psychicznie. Jej stan fizyczny bowiem stopniowo się&nbsp;pogarszał. Sił miała coraz mniej, stawała się&nbsp;coraz bledsza. Wczoraj z&nbsp;trudem podniosła rękę, by pomachać mi na pożegnanie.</p>

    <p class="tekst-glowny">Tym razem nie było lepiej.</p>

    <p class="tekst-glowny">Zapewniłam ją jednak, że już&nbsp;niedługo.</p>

    <p class="tekst-glowny">&ndash;&nbsp;O&nbsp;wszystko zadbałaś? &ndash; spytała słabym głosem.</p>

    <p class="tekst-glowny">&ndash;&nbsp;Tak.</p>

    <p class="tekst-glowny">&ndash;&nbsp;I&nbsp;jesteś pewna, że nic się&nbsp;nie wykolei?</p>

    <p class="tekst-glowny">&ndash;&nbsp;Wszystko może się&nbsp;wykoleić, Soba.</p>

    <p class="tekst-glowny">Westchnęła, a&nbsp;potem zaniosła się&nbsp;bolesnym kaszlem. Ściskało mnie w&nbsp;piersi na ten widok, ale zapewniłam się&nbsp;w&nbsp;duchu, że jeszcze dziś&nbsp;Zuza trafi do miejsca, gdzie lekarze będą mogli jej pomóc.</p>

    <p class="tekst-glowny">Położyłam dłoń na jej ramieniu i&nbsp;powiedziałam, by wytrzymała jeszcze trochę.</p>

    <p class="tekst-glowny">&ndash;&nbsp;O&nbsp;której ten skurwiel ma przyjechać? &ndash; zapytała.</p>

    <p class="tekst-glowny">Zerknęłam na zegarek.</p>

    <p class="tekst-glowny">&ndash;&nbsp;Spotykamy się&nbsp;z&nbsp;nim za trzy godziny w&nbsp;Hotelu Forms.</p>

    <p class="tekst-glowny">&ndash;&nbsp;Spluń mu w&nbsp;twarz na powitanie.</p>

    <p class="tekst-glowny">&ndash;&nbsp;Tak by wypadało.</p>

    <p class="tekst-glowny">Soba dotknęła mojej dłoni, chociaż kosztowało ją to nieco wysiłku.</p>

    <p class="tekst-glowny">&ndash;&nbsp;Masz dostatecznie dużo karfentanylu? &ndash; spytała.</p>

    <p class="tekst-glowny">&ndash;&nbsp;Nawet za dużo &ndash; odparłam. &ndash; Śmiertelna dawka dla człowieka to dwa mikrogramy.</p>

    <p class="tekst-glowny">Widziałam, że niewiele jej to mówi.</p>

    <p class="tekst-glowny">&ndash;&nbsp;Zero, przecinek, zero zero dwa miligrama. Tyle co nic.</p>

    <p class="tekst-glowny">&ndash;&nbsp;Idealnie…</p>

    <p class="tekst-glowny">&ndash;&nbsp;Idealnie będzie, jak mu to dodam do jakiegoś napoju.</p>

    <p class="tekst-glowny">&ndash;&nbsp;Dasz radę &ndash; odparła. &ndash; Dobrze się&nbsp;rozpuszcza?</p>

    <p class="tekst-glowny">&ndash;&nbsp;Średnio.</p>

    <p class="tekst-glowny">&ndash;&nbsp;Sprawdzałaś?</p>

    <p class="tekst-glowny">&ndash;&nbsp;Mhm &ndash; potwierdziłam. &ndash; Niestety trzeba energicznie mieszać.</p>

    <p class="tekst-glowny">Ta pieprzona słaba rozpuszczalność&nbsp;stanowiła moje największe zmartwienie. O&nbsp;ile potrafiłam wyobrazić sobie, że wsypuję&nbsp;ukradkiem trochę&nbsp;proszku, kiedy nikt nie patrzy, o&nbsp;tyle niepostrzeżone mieszanie w&nbsp;filiżance Führera wydawało się&nbsp;niemożliwe.</p>

    <p class="tekst-glowny">&ndash;&nbsp;To jak to zrobisz?</p>

    <p class="tekst-glowny">&ndash;&nbsp;Jeszcze nie wiem.</p>

    <p class="tekst-glowny">&ndash;&nbsp;Kurwa…</p>

    <p class="tekst-glowny">&ndash;&nbsp;Ale znajdę&nbsp;sposób &ndash; odparłam. &ndash; Muszę.</p>

    <p class="tekst-glowny">Niedługo potem pożegnałam Zuzę i&nbsp;upewniłam się, że człowiek, którego opłaciłam w&nbsp;szpitalu, zrobi to, co powinien. Przeznaczyłam na ten cel całe oszczędności, jakie mi zostały, liczyłam więc, że nie zawiedzie.</p>

    <p class="tekst-glowny">Odwiedziłam zakład kuśnierski przy Bismarck Strasse i&nbsp;tam także upewniłam się, że wszystko jest tak, jak być powinno.</p>

    <p class="tekst-glowny">Nie mogłam skorzystać z&nbsp;pomocy Leona, Bekker znał jego twarz zbyt dobrze i&nbsp;rozpoznałby ją nawet w&nbsp;ciemnym zaułku. Stary kuśnierz nikomu jednak nie podpadł, mógł bez trudu odegrać swoją rolę.</p>

    <p class="tekst-glowny">Przerażała mnie myśl, jak wiele zależy od człowieka, który nazywa się&nbsp;Helmut Ellguth, ale tego dnia wszystko działo się&nbsp;tak szybko, że właściwie straciłam okazję, by się&nbsp;nad tym zastanawiać.</p>

    <p class="tekst-glowny">Haratyk nie wiedział dokładnie, co zamierzam. Obawiałam się, że gdybym wyjawiła mu choćby część prawdy, szybko by się&nbsp;zbuntował. Wciąż wierzył w&nbsp;to, co mówiła mu moja siostra, i&nbsp;uważał, że Hitler przy władzy okaże się&nbsp;najlepszym, na co Polska mogła w&nbsp;obecnej sytuacji liczyć.</p>

    <p class="tekst-glowny">Po wizycie u&nbsp;niego wróciłam na Fischer Strasse, Augusta jednak już nie było. Poszedł do Hotelu Forms sprawdzić, czy wszystko jest jak należy. Nie pozostało mi nic innego, jak do niego dołączyć &ndash; po drodze zahaczając o&nbsp;dom <span class="wyroznienie">Frau</span> Pollhüber.</p>

    <p class="tekst-glowny">Przebrałam się&nbsp;w&nbsp;najlepsze ciuchy, jakie miałam, a&nbsp;potem podziękowałam gospodyni w&nbsp;sposób, który kazał jej sądzić, że więcej się nie zobaczymy.</p>

    <p class="tekst-glowny">&ndash;&nbsp;Opuszczacie miasto? &ndash; spytała.</p>

    <p class="tekst-glowny">&ndash;&nbsp;Niestety.</p>

    <p class="tekst-glowny">&ndash;&nbsp;I&nbsp;wracacie do Monachium?</p>

    <p class="tekst-glowny">&ndash;&nbsp;Taki jest plan.</p>

    <p class="tekst-glowny">&ndash;&nbsp;W&nbsp;takim razie przygotuję&nbsp;wam prowiant &ndash; odparła szybko <span class="wyroznienie">Frau</span> Pollhüber i&nbsp;nim zdążyłam zaoponować, sięgnęła po fartuch i&nbsp;przewiązała go sobie w&nbsp;pasie.</p>

    <p class="tekst-glowny">Chciałam powiedzieć, że to niepotrzebne, że i&nbsp;tak muszę iść, że już tutaj nie wrócę, ale widząc jej zaangażowanie, nie miałam serca. Dopiero kiedy zaczęła ugniatać ciasto, doszłam do wniosku, że jestem jej winna choć szczątki prawdy.</p>

    <p class="tekst-glowny">&ndash;&nbsp;Bardzo dziękuję &ndash; powiedziałam. &ndash; Ale obawiam się,&nbsp;że już nie zdążę wrócić po wypieki.</p>

    <p class="tekst-glowny"><span class="wyroznienie">Frau</span> Pollhüber znieruchomiała i&nbsp;obróciła się&nbsp;do mnie. Natychmiast otrzepała dłonie o&nbsp;fartuszek, a&nbsp;potem zaczęła przeglądać szafki.</p>

    <p class="tekst-glowny">&ndash;&nbsp;I&nbsp;to naprawdę niepotrzebne…</p>

    <p class="tekst-glowny">&ndash;&nbsp;Nonsens &ndash; ucięła. &ndash; Zaraz ci dam trochę orzechów, migdałów, świeżego chleba, w&nbsp;dodatku mam trochę&nbsp;konserw, to zawsze w&nbsp;podróży się&nbsp;przyda, nigdy nie wiesz, gdzie się&nbsp;zatrzymacie. Weź też trochę smalcu.</p>

    <p class="tekst-glowny">Czekałam, aż wszystko to zapakuje do płóciennej torby, a&nbsp;potem podziękowałam.</p>

    <p class="tekst-glowny">&ndash;&nbsp;Ależ nie ma za co, zresztą… poczekaj moment.</p>

    <p class="tekst-glowny">Zaczęła rozglądać się&nbsp;tak, jakby zamierzała zapakować jeszcze pół swojej spiżarni.</p>

    <p class="tekst-glowny">&ndash;&nbsp;Już naprawdę nie trzeba…</p>

    <p class="tekst-glowny">&ndash;&nbsp;<span class="wyroznienie">Apfelkompott </span>ci dam. Pyszny, z&nbsp;jabłek z&nbsp;sadu pana Klinsmanna. Najlepsze w&nbsp;Oppeln. Do tego może nieco powideł, nigdy nie wiesz, kiedy mogą&nbsp;ci się przydać, a&nbsp;to długa trasa, w&nbsp;dodatku trzeba będzie gdzieś spać po drodze.</p>

    <p class="tekst-glowny">Jeszcze chwilę trwało, nim upchnęła wszystko do torby, która zaczęła pękać w&nbsp;szwach. W&nbsp;końcu jednak gospodyni była zadowolona.</p>

    <p class="tekst-glowny">&ndash;&nbsp;Trochę waży &ndash; powiedziała z&nbsp;zakłopotaniem.</p>

    <p class="tekst-glowny">Machnęłam ręką i&nbsp;się&nbsp;uśmiechnęłam, a&nbsp;<span class="wyroznienie">Frau</span> Pollhüber spojrzała na mnie jak na osobę&nbsp;znacznie bliższą, niż&nbsp;w&nbsp;istocie byłam. Podeszła bliżej, po czym mnie uściskała.</p>

    <p class="tekst-glowny">&ndash;&nbsp;Bezpiecznych podróży, dziecko &ndash; powiedziała.</p>

    <p class="tekst-glowny">&ndash;&nbsp;Dziękuję.</p>

    <p class="tekst-glowny">Chciała dodać coś jeszcze, ale się wahała. Przemogła się&nbsp;dopiero po chwili.</p>

    <p class="tekst-glowny">&ndash;&nbsp;Ten młodzieniec jedzie z&nbsp;tobą?</p>

    <p class="tekst-glowny">&ndash;&nbsp;August?</p>

    <p class="tekst-glowny">&ndash;&nbsp;Tak.</p>

    <p class="tekst-glowny">&ndash;&nbsp;Pomoże mi przewieźć wszystko, ale potem wróci.</p>

    <p class="tekst-glowny">&ndash;&nbsp;Nie zostanie tam z&nbsp;tobą?</p>

    <p class="tekst-glowny">&ndash;&nbsp;Obawiam się, że nie może.</p>

    <p class="tekst-glowny">Przez twarz <span class="wyroznienie">Frau</span> Pollhüber przemknął&nbsp;wyraźny smutek, którego nie spodziewałam się&nbsp;dostrzec.</p>

    <p class="tekst-glowny">&ndash;&nbsp;Wielka szkoda &ndash; powiedziała. &ndash; Rzadko widzi się takie osoby jak wy.</p>

    <p class="tekst-glowny">Nie chciałam wnikać w&nbsp;to, co ma na myśli, świadoma, że rozerwałoby mi to serce. Jeszcze raz się objęłyśmy, a&nbsp;potem zabrałam torbę i&nbsp;moje maszynopisy, tak długo i&nbsp;z&nbsp;bólem tworzone w&nbsp;siedzibie NSDAP, po czym wyszłam. Nie obracałam się i&nbsp;nie myślałam o&nbsp;tym, co na odchodne powiedziała <span class="wyroznienie">Frau</span> Pollhüber.</p>

    <p class="tekst-glowny">Musiałam skupić się&nbsp;na zadaniu.</p>

    <p class="tekst-glowny">Musiałam skupić się&nbsp;na uzdrowieniu Zuzy i&nbsp;historii.</p>

    <p class="tekst-glowny">W&nbsp;Hotelu Forms mieliśmy zarezerwowaną część sali z&nbsp;zapleczem, na którym zostawiłam prowiant. Poszłam do łazienki, przejrzałam się&nbsp;w&nbsp;lustrze, po czym zapewniłam się, że sobie poradzę.</p>

    <p class="tekst-glowny">Sprawdziłam fiolkę z&nbsp;karfentanylem, potem dołączyłam do Augusta przy stole. Sprawdzał właśnie czystość blatu.</p>

    <p class="tekst-glowny">&ndash;&nbsp;I&nbsp;jak? &ndash; zapytałam. &ndash; Czy wszystko znalazło twoją&nbsp;aprobatę?</p>

    <p class="tekst-glowny">&ndash;&nbsp;O&nbsp;tyle, o&nbsp;ile.</p>

    <p class="tekst-glowny">Powiodłam wzrokiem po okazałych wnętrzach, drogich dekoracjach i&nbsp;drogim drewnie, którego było tu więcej niż w&nbsp;jakiejkolwiek innej knajpie, którą znałam.</p>

    <p class="tekst-glowny">&ndash;&nbsp;Coś byś&nbsp;tu zmienił? &ndash; spytałam.</p>

    <p class="tekst-glowny">&ndash;&nbsp;Tak.</p>

    <p class="tekst-glowny">&ndash;&nbsp;Co konkretnie?</p>

    <p class="tekst-glowny">&ndash;&nbsp;Twój strój.</p>

    <p class="tekst-glowny">Przesunęłam dłońmi po mojej najlepszej sukience.</p>

    <p class="tekst-glowny">&ndash;&nbsp;Co ci w&nbsp;niej nie pasuje?</p>

    <p class="tekst-glowny">&ndash;&nbsp;Fakt, że jest &ndash; odparł.</p>

    <p class="tekst-glowny">Ach, w&nbsp;ten sposób.</p>

    <p class="tekst-glowny">Zbliżył się z&nbsp;tym swoim ledwo widocznym uśmiechem, a&nbsp;potem położył mi ręce na biodrach i&nbsp;przyciągnął mnie do siebie. Nieodłączne ciarki przemknęły po moim ciele.</p>

    <p class="tekst-glowny">&ndash;&nbsp;Wolałbyś, żebym pokazała się&nbsp;<span class="wyroznienie">Herr</span> Hitlerowi, jak mnie natura stworzyła?</p>

    <p class="tekst-glowny">&ndash;&nbsp;Jemu niekoniecznie.</p>

    <p class="tekst-glowny">&ndash;&nbsp;Nigdy nie zapomniałby tej wizyty.</p>

    <p class="tekst-glowny">&ndash;&nbsp;Myślę, że i&nbsp;bez tego będzie o&nbsp;niej pamiętał &ndash; zauważył August.</p>

    <p class="tekst-glowny">Nawet nie wiedział, jak prawdziwe miały okazać się&nbsp;jego słowa.</p>

    <p class="tekst-glowny">Kolejnych nie wypowiedział, nie dałam mu na to bowiem szans. Całując się jak nastolatkowie, znaleźliśmy zaciszne miejsce, po czym zrobiliśmy to, przed czym powstrzymać się&nbsp;w&nbsp;żaden sposób nie mogliśmy.</p>

    <p class="tekst-glowny">Mieliśmy jeszcze trochę&nbsp;czasu, by po fakcie doprowadzić się&nbsp;do porządku. Wystarczyło go akurat na tyle, bym prezentowała się godnie, kiedy drzwi wejściowe się&nbsp;otworzyły, a&nbsp;do restauracji wszedł człowiek, na którego czekaliśmy.</p>

    <p class="tekst-glowny">&ndash;<span class="wyroznienie">&nbsp;Heil Hitler! </span>&ndash; zadudnił głos Augusta.</p>

    <p class="tekst-glowny">Zaraz potem wszyscy unieśli dłonie w&nbsp;rzymskim salucie, a&nbsp;ja zrobiłam to samo.</p>
  </section>
</div>


<div class="titlepage" id="calibre_link-38">
  <section type="chapter" role="doc-chapter">
    <h2 class="chapter"><a href="#calibre_link-99" class="calibre2">16</a></h2>

    <p class="tekst-glowny-1-akapit">Przewidziano dla mnie miejsce przy głównym stole. Siedzieć miały tam jeszcze tylko cztery osoby &ndash; August, Günther Lehmann oraz gość honorowy w&nbsp;towarzystwie Heinricha Himmlera. Byłam jedyną kobietą i&nbsp;chyba tylko dlatego, że otarłam się&nbsp;o&nbsp;śmierć, dopuszczono mnie do tego towarzystwa.</p>

    <p class="tekst-glowny">Zanim zasiedliśmy, podszedł do mnie ten, od którego chciałabym znaleźć się&nbsp;jak najdalej.</p>

    <p class="tekst-glowny">&ndash;&nbsp;<span class="wyroznienie">Heil Hitler </span>&ndash; wydusiłam.</p>

    <p class="tekst-glowny">Uśmiechnął się lekko, a&nbsp;potem uścisnął mi rękę.</p>

    <p class="tekst-glowny">&ndash;&nbsp;<span class="wyroznienie">Fräulein</span> Schiffer &ndash; odparł Führer.</p>

    <p class="tekst-glowny">Z&nbsp;trudem przełknęłam ślinę. Wydawało mi się, że przez samo to powitanie przejrzy moje zamiary, dowie się, kim jestem, i&nbsp;natychmiast zapobiegnie temu, co planowałam. Im dłużej trzymał moją&nbsp;dłoń, tym bardziej byłam o&nbsp;tym przekonana.</p>

    <p class="tekst-glowny">Kiedy cofnął rękę, nadal nie mogłam odnaleźć w&nbsp;sobie dostatecznie dużo spokoju, by choćby mu się&nbsp;przyjrzeć.</p>

    <p class="tekst-glowny">&ndash;&nbsp;To przyjemność panienkę poznać &ndash; dodał.</p>

    <p class="tekst-glowny">Dygnęłam lekko, niepewna, czy właśnie tak powinnam postąpić. Poczułam się&nbsp;nagle, jakby ubyło mi lat. Jakbym stała się&nbsp;gówniarą mającą zamiar wyjątkowo nabroić.</p>

    <p class="tekst-glowny">&ndash;&nbsp;Cała przyjemność po mojej stronie, <span class="wyroznienie">mein</span> Führer &ndash; odparłam.</p>

    <p class="tekst-glowny">Dłonie miał skrzyżowane przed sobą, stał w&nbsp;niezbyt naturalnej pozie, a&nbsp;przynajmniej wydawało mi się, że sam tak ją&nbsp;postrzega. Jakby było mu niewygodnie, jakby był nie na miejscu. Rozglądał się&nbsp;szybko i&nbsp;uważnie, oczy poruszały się&nbsp;tylko nieznacznie.</p>

    <p class="tekst-glowny">August przywitał się najpierw z&nbsp;nim, potem z&nbsp;Himmlerem.</p>

    <p class="tekst-glowny">&ndash;&nbsp;Podróż upłynęła bez problemów? &ndash; zapytał.</p>

    <p class="tekst-glowny">&ndash;&nbsp;Owszem &ndash; odparł Hitler. &ndash; Choć&nbsp;ze względu na obowiązki zmuszeni byliśmy wybrać regionalny skład.</p>

    <p class="tekst-glowny">&ndash;&nbsp;Szkoda. Latający Ślązak to…</p>

    <p class="tekst-glowny">&ndash;&nbsp;Tak, wiem &ndash; uciął Führer, unosząc lekko rękę.</p>

    <p class="tekst-glowny">Było to jak gest króla wobec poddanego, a&nbsp;ja zrozumiałam, że ten człowiek już&nbsp;teraz czuje się&nbsp;jak władca absolutny. Było w&nbsp;tym zachowaniu coś, co kazało sądzić, że jego zdaniem jest to rola mu przyrodzona.</p>

    <p class="tekst-glowny">&ndash;&nbsp;Bufet pozostawiał wiele do życzenia &ndash; dodał.</p>

    <p class="tekst-glowny">&ndash;&nbsp;W&nbsp;takim razie zapraszam &ndash; odparł Bekker, wskazując stół, przy którym mieliśmy zasiąść.</p>

    <p class="tekst-glowny">Zajęliśmy swoje miejsca, a&nbsp;ja robiłam wszystko, by nie gapić się&nbsp;na mężczyznę siedzącego naprzeciw. Adolf Hitler. Nie sądziłam, że będzie miał tak niezgrabne ruchy. Że jego wąs będzie tak nierówno przycięty. Że jego oczy będą tak błękitne.</p>

    <p class="tekst-glowny">Utarło się, że nie pasował do modelu Aryjczyka, przez co sądziłam, że także kolor oczu będzie odbiegał od tego przyjętego. W&nbsp;tym wypadku był z&nbsp;nim zbieżny.</p>

    <p class="tekst-glowny">Włosy jednak odbiegały dalece od aryjskiego blondu, były ciemnobrązowe. Mocno zaczesane na lewo, z&nbsp;wyraźnym przedziałkiem.</p>

    <p class="tekst-glowny">Na ciemnym garniturze oprócz partyjnej przypinki nie nosił żadnych innych oznak tego, że jest szefem NSDAP.</p>

    <p class="tekst-glowny">Wyraz twarzy miał lekko zafrasowany, z&nbsp;pewnością&nbsp;poważny. Nawet kiedy żartowano, wydawało się, że Hitler za punkt honoru stawia sobie, by nie okazać braku opanowania. Jakby chciał być ponad to. Ponad nas wszystkich.</p>

    <p class="tekst-glowny">Zjedliśmy pierwsze danie, potem podano napitek. Wyczekiwałam odpowiedniej chwili, czując, że cała się&nbsp;pocę. Miałam jednak nadzieję, że wszyscy złożą to na karb obecności samego Führera.</p>

    <p class="tekst-glowny">&ndash;&nbsp;<span class="wyroznienie">Fräulein</span> Schiffer &ndash; odezwał&nbsp;się&nbsp;w&nbsp;pewnym momencie.</p>

    <p class="tekst-glowny">Wzdrygnęłam się, jakby oślizgły wąż przesunął mi się&nbsp;po plecach.</p>

    <p class="tekst-glowny">&ndash;&nbsp;Tak, <span class="wyroznienie">mein</span> Führer?</p>

    <p class="tekst-glowny">&ndash;&nbsp;Wszyscy doceniamy panienki poświęcenie.</p>

    <p class="tekst-glowny">Mężczyźni zgodnie skinęli głowami, jedynie Himmler zdawał się nieporuszony. Ich wódz mówił inaczej niż&nbsp;na wiecach, a&nbsp;ja nie mogłam się&nbsp;do tego przyzwyczaić. Znałam nagrania, okrzyki, płomienne przemowy.</p>

    <p class="tekst-glowny">Nie znałam spokojnego, niemal monotonnego głosu, którym teraz się&nbsp;posługiwał. Brzmiał trochę&nbsp;nosowo, nie zmieniał intonacji, był łagodny. Przy dłuższym obcowaniu z&nbsp;nim okazywał się nawet usypiający.</p>

    <p class="tekst-glowny">&ndash;&nbsp;Komuniści nie mają krzty godności, skoro podnoszą rękę na bezbronne niemieckie kobiety &ndash; ciągnął Hitler. &ndash; Mogę jednak panienkę zapewnić, że długo ten stan trwać nie będzie. Długo na to pozwalać nie będziemy. Zrobimy wszystko, co należy, żeby wyplewić tę zarazę z&nbsp;naszych ziem.</p>

    <p class="tekst-glowny">Himmler pokiwał głową z&nbsp;namaszczeniem, Günther i&nbsp;August wyglądali, jakby po tej krótkiej wypowiedzi mieli zamiar wziąć bagnety w&nbsp;dłoń i&nbsp;ruszyć na Rosję.</p>

    <p class="tekst-glowny">Führer zaczął rozwodzić się&nbsp;nad tym, co się&nbsp;wydarzy, kiedy przejmą władzę w&nbsp;kraju, a&nbsp;ja udawałam, że słucham z&nbsp;przejęciem. Zimne krople potu spływały mi po plecach, sprawiając, że już kilkakrotnie chciałam przeprosić i&nbsp;udać się&nbsp;do toalety.</p>

    <p class="tekst-glowny">Hitler jednak nie przerywał. Mówił długimi, poukładanymi, przemyślnymi zdaniami &ndash; z&nbsp;wyraźnym przekonaniem, że słuchacze spijają z&nbsp;jego ust każde słowo. W&nbsp;pewnym sensie tak było. Tylko Himmler wyglądał, jakby słyszał to już&nbsp;zbyt wiele razy, by udawać pełne zaangażowanie.</p>

    <p class="tekst-glowny">&ndash;&nbsp;Stalin i&nbsp;Beria to najgorszy element &ndash; ciągnął Hitler. &ndash; Ludzie wyzuci z&nbsp;wszelkich wartości, gotowi przehandlować własne córki za doraźne korzyści. Los narodu jest im niedrogi, prawie nic niewart, a&nbsp;to, co się&nbsp;na niego składa, to puste pojęcia. Sami się więc nimi posługują, mistrzowie wyświechtanych frazesów, ukrywając własną degrengoladę, gotowość do największych nawet ustępstw dla realizacji swych doraźnych interesów. Nie ma w&nbsp;tym wizji, nie ma w&nbsp;tym troski o&nbsp;historię, jest tylko chęć wzbogacenia się we wpływy, władzę, środki do podporządkowania sobie tych, którzy podporządkować się nie chcą. Mówię o&nbsp;ich własnych obywatelach, o&nbsp;ludziach, którzy powinni być&nbsp;oddani sprawie, ale nie są, bo nie ma żadnej sprawy, bo żadna z&nbsp;tych komunistycznych miernot nie potrafi spojrzeć na tyle szeroko, by jakąś dostrzec.</p>

    <p class="tekst-glowny">Wydawało mi się, że wszyscy czekają, aż ktoś&nbsp;okaże nieco odwagi i&nbsp;przerwie to monologowanie, ale kiedy zerknęłam na Augusta, przekonałam się, że nadal słucha z&nbsp;przejęciem. Podobnie pozostali.</p>

    <p class="tekst-glowny">Uznałam, że czas się&nbsp;włączyć.</p>

    <p class="tekst-glowny">Jeśli chciałam zyskać jakąkolwiek szansę, by wziąć&nbsp;sprawy w&nbsp;swoje ręce, należało zawalczyć o&nbsp;inicjatywę.</p>

    <p class="tekst-glowny">&ndash;&nbsp;A&nbsp;zatem z&nbsp;Rosjanami nie ma sensu się&nbsp;układać? &ndash; spytałam.</p>

    <p class="tekst-glowny">Hitler otarł usta chusteczką, a&nbsp;potem spojrzał na mnie.</p>

    <p class="tekst-glowny">&ndash;&nbsp;Byłaby to dziejowa tragedia narodu niemieckiego &ndash; oznajmił.</p>

    <p class="tekst-glowny">O&nbsp;ironio.</p>

    <p class="tekst-glowny">&ndash;&nbsp;Z&nbsp;kim w&nbsp;takim razie można się&nbsp;dogadać?</p>

    <p class="tekst-glowny">&ndash;&nbsp;Są&nbsp;możliwości.</p>

    <p class="tekst-glowny">&ndash;&nbsp;Wielka Brytania?</p>

    <p class="tekst-glowny">&ndash;&nbsp;Jeśli MacDonald będzie potrafił wyjrzeć poza horyzont Downing Street, owszem. Część naszych interesów na siebie zachodzi.</p>

    <p class="tekst-glowny">&ndash;&nbsp;A&nbsp;jeśli nie?</p>

    <p class="tekst-glowny">&ndash;&nbsp;To należy poczekać &ndash; odparł Führer i&nbsp;uniósł lekko głowę, jakby próbował sięgnąć&nbsp;wzrokiem przyszłości. &ndash; Obecny rząd zgody narodowej nie przetrwa długo. Laburzyści zostaną odsunięci na boczny tor, a&nbsp;z&nbsp;torysami łatwiej się rozmawia.</p>

    <p class="tekst-glowny">&ndash;&nbsp;Zapewne tak będzie &ndash; przyznałam. &ndash; Partia Konserwatywna pójdzie po władzę, może z&nbsp;Churchillem na czele?</p>

    <p class="tekst-glowny">Mój rozmówca wyglądał, jakby miał zamiar parsknąć.</p>

    <p class="tekst-glowny">&ndash;&nbsp;Ten człowiek jest skończony, odsunięty dalece poza margines polityki &ndash; orzekł.</p>

    <p class="tekst-glowny">Cóż, to ten człowiek będzie palił cygaro, kiedy ty odbierzesz sobie życie w&nbsp;berlińskim bunkrze, otoczony przez siły alianckie.</p>

    <p class="tekst-glowny">&ndash;&nbsp;Ma pan rację &ndash; przyznałam. &ndash; Nie jestem na bieżąco z&nbsp;brytyjską polityką.</p>

    <p class="tekst-glowny">&ndash;&nbsp;Może to i&nbsp;słusznie.</p>

    <p class="tekst-glowny">&ndash;&nbsp;Trzymam za to rękę na pulsie w&nbsp;sprawie Polski &ndash; odparłam. &ndash; Co Führer sądzi o&nbsp;współpracy z&nbsp;tym krajem?</p>

    <p class="tekst-glowny">Hitler zerknął na Himmlera, a&nbsp;ten ledwo zauważalnie się skrzywił. Zakładałam, że gdyby byli w&nbsp;towarzystwie wierchuszki norymberskiej, zapewne nie padłyby żadne pochlebne słowa nawet na temat Piłsudskiego.</p>

    <p class="tekst-glowny">Tu jednak byli wśród swoich.</p>

    <p class="tekst-glowny">&ndash;&nbsp;Jeśli Polska zachowa rozsądek, dobrze na tym wyjdzie &ndash; powiedział Führer. &ndash; Kluczowe jest, że prowadzi ją patriota najwyższej próby.</p>

    <p class="tekst-glowny">&ndash;&nbsp;Piłsudski?</p>

    <p class="tekst-glowny">&ndash;&nbsp;Owszem. Gdyby przyszło nam pertraktować wyłącznie z&nbsp;nim, dawno utworzylibyśmy wspólny front przeciwko czerwonej zarazie.</p>

    <p class="tekst-glowny">Po raz pierwszy usłyszałam, by tak emocjonalnie odnosił się&nbsp;do Rosjan, i&nbsp;przeszło mi przez myśl, że jest w&nbsp;nim jakaś&nbsp;osobista antypatia wobec tego kraju, może narodu, a&nbsp;już&nbsp;na pewno samego Stalina.</p>

    <p class="tekst-glowny">&ndash;&nbsp;Problem Polski polega na rozbestwionej klasie politycznej, którą coraz trudniej wziąć za gardziel &ndash; perorował dalej. &ndash; Gdyby więcej w&nbsp;tym narodzie było mężów stanu, rozmowy wyglądałyby inaczej. Tymczasem kluczą, łaszą się&nbsp;do wszystkich, nawet do komunistów, zamiast opowiedzieć się&nbsp;po stronie zachodniej cywilizacji.</p>

    <p class="tekst-glowny">Urwał na moment i&nbsp;zaczął przeżuwać kęs jedzenia. Ja zaś zachodziłam w&nbsp;głowę, co zrobić, by zyskać szansę na dosypanie do czegoś karfentanylu.</p>

    <p class="tekst-glowny">Może udałoby mi się&nbsp;w&nbsp;jakiś sposób zostać z&nbsp;nim sam na sam?</p>

    <p class="tekst-glowny">Może powinnam pójść zupełnie inną&nbsp;drogą, pokazać mu ten proszek jako nowy środek, zastępujący jeden z&nbsp;tych, które przyjmował?</p>

    <p class="tekst-glowny">Pamiętałam część długiej listy specyfików, mogłam naprędce coś&nbsp;wykombinować. Kłopot w&nbsp;tym, że nie wiedziałam, od kiedy zaczął się&nbsp;szprycować proszkami. Mógł dopiero po 1931 roku.</p>

    <p class="tekst-glowny">Obracałam w&nbsp;głowie kolejne pomysły, udając, że słucham.</p>

    <p class="tekst-glowny">Czekałam na odpowiedni moment, zaczynałam jednak wątpić, że ten kiedykolwiek nadejdzie.</p>

    <p class="tekst-glowny">W&nbsp;końcu pojawiła się&nbsp;szansa.</p>

    <p class="tekst-glowny">Hitler zapytał, gdzie mieści się ubikacja, a&nbsp;potem wstał. Wszyscy przy stoliku nagle jakby odebrali sygnał, że mogą się poruszyć, zmienić pozycję, oderwać wzrok od osoby nieustannie dotychczas przemawiającej.</p>

    <p class="tekst-glowny">Führer się oddalił, zostawiając filiżankę z&nbsp;niedopitą herbatą, która w&nbsp;tej chwili stała się dla mnie absolutnym centrum wszechświata. Musiałam coś zrobić, jakoś&nbsp;sprawić, bym została sama przy stole.</p>

    <p class="tekst-glowny">Zerknęłam na Himmlera w&nbsp;momencie, kiedy ten powiódł wzrokiem po sali i&nbsp;zawiesił go na jednym z&nbsp;obrazów. Czy to była moja szansa?</p>

    <p class="tekst-glowny">Mogła być. Przy odrobinie szczęścia.</p>

    <p class="tekst-glowny">&ndash;&nbsp;Lokalny artysta &ndash; oznajmił Günther.</p>

    <p class="tekst-glowny">Zaczęłam modlić się w&nbsp;duchu, by Reichsführer podjął&nbsp;temat, zainteresował się, pogrążył w&nbsp;rozmowie, dał mi cokolwiek. Ten jednak tylko patrzył na malowidło.</p>

    <p class="tekst-glowny">Gorączkowo zastanawiałam się, co robić. Uznałam, że trzeba ryzykować.</p>

    <p class="tekst-glowny">&ndash;&nbsp;Jak każde dobre dzieło ma ukryty sens &ndash; rzuciłam.</p>

    <p class="tekst-glowny">&ndash;&nbsp;Doprawdy?</p>

    <p class="tekst-glowny">Nie miałam bladego pojęcia, czy tak w&nbsp;istocie jest. Zakładałam jednak, że skoro Lehmann wie, kto namalował obraz, być&nbsp;może zechce się&nbsp;wykazać jako znawca. Skierowałam więc ku niemu pytające spojrzenie, jakbym była ledwie głupiutką gąską, która coś słyszała, ale nie potrafi rozwinąć.</p>

    <p class="tekst-glowny">&ndash;&nbsp;To prawda &ndash; podjął Günther.</p>

    <p class="tekst-glowny">Kiedy zaczął się&nbsp;podnosić, byłam gotowa obsypać go złotem. A&nbsp;kiedy dołączył do niego Himmler i&nbsp;razem podeszli do obrazu, mogłam już&nbsp;wznosić dziękczynne pieśni.</p>

    <p class="tekst-glowny">Przy stoliku zostaliśmy tylko ja i&nbsp;August. Jeden ostatni, niewielki problem do usunięcia. Mogłam sobie z&nbsp;nim poradzić.</p>

    <p class="tekst-glowny">Nie mając czasu do stracenia, szybko nachyliłam się&nbsp;do Bekkera, rozglądając się&nbsp;przy tym ukradkowo.</p>

    <p class="tekst-glowny">&ndash;&nbsp;Co ty…</p>

    <p class="tekst-glowny">Zanim zdążył dokończyć, pocałowałam go w&nbsp;policzek.</p>

    <p class="tekst-glowny">Powiódł spanikowanym wzrokiem na boki, ale przekonał się, że Hitler dalej siedzi w&nbsp;klopie, a&nbsp;Himmler i&nbsp;Lehmann stoją&nbsp;przy obrazie.</p>

    <p class="tekst-glowny">Nie będzie to trwało wiecznie, ponagliłam się&nbsp;w&nbsp;duchu, po czym położyłam rękę na udzie Augusta.</p>

    <p class="tekst-glowny">Ten chrząknął niepewnie, a&nbsp;moje usta znalazły się przy jego szyi.</p>

    <p class="tekst-glowny">&ndash;&nbsp;Agnes…</p>

    <p class="tekst-glowny">&ndash;&nbsp;Cicho bądź &ndash; ucięłam. &ndash; I&nbsp;pilnuj, czy nikt nie patrzy.</p>

    <p class="tekst-glowny">Zarówno filiżanka, jak i&nbsp;szklanka z&nbsp;wodą, z&nbsp;których pił Hitler, były na wyciągnięcie ręki. Sięgnęłam do niewielkiej kieszonki po fiolkę z&nbsp;karfentanylem i&nbsp;szybko ją&nbsp;otworzyłam.</p>

    <p class="tekst-glowny">Woda będzie lepsza, uznałam w&nbsp;duchu. Większe szanse, że proszek się&nbsp;rozpuści.</p>

    <p class="tekst-glowny">&ndash;&nbsp;Agnes, proszę&nbsp;cię… &ndash; jęknął August.</p>

    <p class="tekst-glowny">Żeby go uciszyć, położyłam dłoń na jego kroczu, wyczuwając wyraźny i&nbsp;dobrze mi znany kształt. Bekker od razu się&nbsp;wyprostował, jakbym podpięła go do prądu.</p>

    <p class="tekst-glowny">&ndash;&nbsp;Kontroluj sytuację &ndash; szepnęłam mu do ucha.</p>

    <p class="tekst-glowny">Podczas gdy jedna z&nbsp;moich dłoni wykonywała delikatne ruchy, druga znalazła się&nbsp;przy szklance.</p>

    <p class="tekst-glowny">Z&nbsp;wsypaniem proszku sobie poradzę. Ale jak mam zamieszać na tyle mocno, żeby ten się&nbsp;rozpuścił?</p>

    <p class="tekst-glowny">Nadal nie znałam odpowiedzi, a&nbsp;czas mi się&nbsp;kończył. Obróciłam lekko głowę&nbsp;w&nbsp;kierunku stołu, by kątem oka ocenić, czy dobrze wymierzyłam. Fiolka znajdowała się&nbsp;tuż przy szklance.</p>

    <p class="tekst-glowny">Trudno, może samo się&nbsp;rozpuści. Może Hitler nie zwróci od razu na to uwagi, a&nbsp;potem będzie już za późno. Wystarczyły przecież śladowe ilości tego specyfiku.</p>

    <p class="tekst-glowny">Naraz usłyszałam zbliżające się kroki i&nbsp;natychmiast cofnęłam rękę. Ruch był zbyt nerwowy, by uszedł uwagi Augusta.</p>

    <p class="tekst-glowny">Przynajmniej w&nbsp;normalnych okolicznościach. W&nbsp;tych jednak zdawał się&nbsp;odseparowany od tego, co działo się&nbsp;wokół. Nadal wprawdzie się&nbsp;rozglądał, ale nie dostrzegł tego, co mnie spłoszyło &ndash; przechodzącego wzdłuż&nbsp;sali kelnera.</p>

    <p class="tekst-glowny">Nie patrzył na nas, zapewne dlatego, że moment wcześniej wyłapał, co robimy.</p>

    <p class="tekst-glowny">Przeklęłam się&nbsp;w&nbsp;duchu za to, że wycofałam się&nbsp;i&nbsp;straciłam cenny czas.</p>

    <p class="tekst-glowny">Od razu miałam zamiar to naprawić.</p>

    <p class="tekst-glowny">Ręka znów powędrowała w&nbsp;kierunku szklanki. Obróciłam delikatnie głowę, by dobrze wymierzyć. Byłam gotowa przechylić fiolkę.</p>

    <p class="tekst-glowny">Jeszcze tylko chwila. Sekunda lub dwie.</p>

    <p class="tekst-glowny">Więcej nie potrzebowałam. Himmler i&nbsp;Lehmann wciąż dyskutowali na temat obrazu, Günther ewidentnie starał się popisać. Hitlera nie było, zapewne minie jeszcze moment, nim wróci.</p>

    <p class="tekst-glowny">Potem nie zauważy, nie będzie miał przecież powodu, by sprawdzać, czy coś rozpuszcza się&nbsp;w&nbsp;jego wodzie.</p>

    <p class="tekst-glowny">Wszystko okazało się wykonalne.</p>

    <p class="tekst-glowny">Odwrócenie toru historii było na wyciągnięcie ręki. Musiałam tylko delikatnie popchnąć zwrotnicę, a&nbsp;cała reszta wydarzy się&nbsp;sama.</p>

    <p class="tekst-glowny">Byłam blisko.</p>

    <p class="tekst-glowny">Tak bardzo blisko.</p>

    <p class="tekst-glowny">&ndash;&nbsp;Agnes! &ndash; szepnął nerwowo Bekker.</p>

    <p class="tekst-glowny">Odepchnął moją&nbsp;dłoń ze swojego krocza ruchem tak gwałtownym, że nie mogłam mieć wątpliwości, co go wywołało.</p>

    <p class="tekst-glowny">Natychmiast cofnęłam drugą rękę i&nbsp;dostrzegłam wracającego z&nbsp;toalety Hitlera. Zaklęłam w&nbsp;duchu, zdjęta przerażeniem, że przegapiłam jedyną okazję, jaką&nbsp;miałam.</p>

    <p class="tekst-glowny">Wróciłam do poprzedniej pozycji, wyprostowałam się&nbsp;i&nbsp;poprawiłam włosy. August odchrząknął niepewnie, po czym przysunął się&nbsp;bliżej stołu. Rzucił mi krótkie, wiele mówiące spojrzenie, a&nbsp;ja zmusiłam się&nbsp;do uśmiechu.</p>

    <p class="tekst-glowny">Kurwa mać. Brakowało tak niewiele.</p>

    <p class="tekst-glowny">Poczekałam, aż Bekker skupi wzrok na Hitlerze, i&nbsp;zakręciłam fiolkę pod stołem. Potem obserwowałam, jak Führer podnosi szklankę i&nbsp;z&nbsp;niej pije. Dalej klęłam w&nbsp;duchu, starając się ukryć frustrację.</p>

    <p class="tekst-glowny">&ndash;&nbsp;Teraz chyba kolej na mnie &ndash; oznajmiłam, podnosząc się. &ndash; Przepraszam na moment.</p>

    <p class="tekst-glowny">Obaj lekko się&nbsp;unieśli, jak wymagała tego kultura, a&nbsp;ja skierowałam się&nbsp;do toalety. Przeszłam przez zaplecze, które mieliśmy do dyspozycji, a&nbsp;potem zamknęłam się&nbsp;w&nbsp;środku i&nbsp;spojrzałam na swoje odbicie w&nbsp;lustrze.</p>

    <p class="tekst-glowny">&ndash;&nbsp;Kurwa mać &ndash; powtórzyłam.</p>

    <p class="tekst-glowny">Nie pozostało mi nic innego.</p>
  </section>
</div>


<div class="titlepage" id="calibre_link-39">
  <section type="chapter" role="doc-chapter">
    <h2 class="chapter"><a href="#calibre_link-100" class="calibre2">17</a></h2>

    <p class="tekst-glowny-1-akapit">Najlepsze pomysły przychodzą, gdy człowiek ich nie goni. Mnie jeden z&nbsp;nich postanowił złożyć wizytę, kiedy zrezygnowana wyszłam z&nbsp;toalety i&nbsp;miałam zamiar wrócić do sali.</p>

    <p class="tekst-glowny">Zatrzymałam się&nbsp;jednak w&nbsp;pół kroku.</p>

    <p class="tekst-glowny">Potem powiodłam wzrokiem dookoła i&nbsp;zatrzymałam go na tym, czego szukałam.</p>

    <p class="tekst-glowny">W&nbsp;pierwszej chwili naszło mnie, że nie, to zbyt proste.</p>

    <p class="tekst-glowny">W&nbsp;kolejnej, że właśnie takie rozwiązania są&nbsp;najlepsze.</p>

    <p class="tekst-glowny">Ale czy to mogło się&nbsp;udać?</p>

    <p class="tekst-glowny">Stwierdziłam, że nie mam czasu, by się&nbsp;zastanawiać. Nie było innego wyboru. Natychmiast podniosłam torbę od <span class="wyroznienie">Frau</span> Pollhüber, a&nbsp;potem zaczęłam wyciągać przygotowane przez nią&nbsp;rzeczy, cały mój prowiant.</p>

    <p class="tekst-glowny">W&nbsp;końcu postawiłam na niewielkim stoliku szklany słój do wekowania, w&nbsp;którym gospodyni dała mi to, co mogło okazać się&nbsp;zbawieniem.</p>

    <p class="tekst-glowny"><span class="wyroznienie">Apfelkompott.</span></p>

    <p class="tekst-glowny">Hitler lubił jabłka, jadł codziennie dwa po posiłku, sam August mi o&nbsp;tym mówił. Nie miałam pojęcia, czy pija kompoty, ale przy odrobinie szczęścia okaże się, że tak. A&nbsp;ja wiedziałam, jak sprzedać mu ten produkt &ndash; lata spędzone na wpychaniu ludziom kredytów i&nbsp;planów inwestycyjnych w&nbsp;banku mogły w&nbsp;końcu popłacić.</p>

    <p class="tekst-glowny">Odkręciłam wieko, sięgnęłam po fiolkę.</p>

    <p class="tekst-glowny">Jeszcze raz zapewniłam się, że nie mam nad czym się głowić, bo nie istnieje żaden inny sposób.</p>

    <p class="tekst-glowny">Wsypałam karfentanyl do słoja, mocno go zamknęłam, a&nbsp;potem zaczęłam potrząsać nim dopóty, dopóki proszek się&nbsp;nie rozpuścił.</p>

    <p class="tekst-glowny">Miałam swoją&nbsp;truciznę.</p>

    <p class="tekst-glowny">Reszty planu zasadniczo nie musiałam zmieniać. Wprawdzie w&nbsp;tej wersji czas nie będzie mnie naglił, chyba że Adolf od razu zechce skosztować kompotu, ale nie miało to żadnego znaczenia.</p>

    <p class="tekst-glowny">Ellguth czekał na ulicy, gotowy do odegrania swojej roli.</p>

    <p class="tekst-glowny">Lekarz w&nbsp;szpitalu także.</p>

    <p class="tekst-glowny">Schowałam słój z&nbsp;powrotem do torby, a&nbsp;potem nabrałam tchu i&nbsp;wróciłam do stolika. Himmler i&nbsp;Lehmann siedzieli już na swoich miejscach, Hitler na nowo podjął któryś z&nbsp;wcześniejszych wątków.</p>

    <p class="tekst-glowny">Wszyscy słuchali, ja także.</p>

    <p class="tekst-glowny">Trwało to jakieś trzydzieści minut, które wydawały mi się&nbsp;wiecznością. A&nbsp;potem nastąpiła ta chwila. Chwila, kiedy mogłam przestawić zwrotnicę historii.</p>

    <p class="tekst-glowny">&ndash;&nbsp;Było mi niezwykle miło, <span class="wyroznienie">Fräulein</span> &ndash; odezwał się&nbsp;Hitler.</p>

    <p class="tekst-glowny">Dygnęłam lekko i&nbsp;się skłoniłam.</p>

    <p class="tekst-glowny">&ndash;&nbsp;Cała przyjemność po mojej stronie, <span class="wyroznienie">mein</span> Führer.</p>

    <p class="tekst-glowny">&ndash;&nbsp;Rzesza potrzebuje takich kobiet.</p>

    <p class="tekst-glowny">&ndash;&nbsp;Dziękuję.</p>

    <p class="tekst-glowny">Hitler zbliżył&nbsp;się raptem o&nbsp;parę centymetrów, ponieważ jednak dotychczas utrzymywał większy dystans, sprawiło to, że poczułam się&nbsp;zaproszona do kręgu bliskich współpracowników.</p>

    <p class="tekst-glowny">&ndash;&nbsp;Powinnaś zastanowić&nbsp;się&nbsp;nad swoją rolą w&nbsp;nowym porządku &ndash; oznajmił.</p>

    <p class="tekst-glowny">Mówił ciszej, jeszcze łagodniej, jakby gotów był przekazać mi rzeczy nieprzeznaczone dla uszu innych.</p>

    <p class="tekst-glowny">&ndash;&nbsp;To znaczy? &ndash; spytałam.</p>

    <p class="tekst-glowny">&ndash;&nbsp;NS-Frauenschaft.</p>

    <p class="tekst-glowny">W&nbsp;życiu o&nbsp;tym nie słyszałam, zachowywałam się jednak tak, jakbym doskonale wiedziała, o&nbsp;czym mowa.</p>

    <p class="tekst-glowny">&ndash;&nbsp;Zastąpiła niedawno DFO &ndash; dodał Führer. &ndash; To właściwe miejsce dla ciebie.</p>

    <p class="tekst-glowny">&ndash;&nbsp;Niewątpliwie.</p>

    <p class="tekst-glowny">Jego wzrok przesunął&nbsp;się&nbsp;po mojej twarzy, ale nie uciekł niżej. W&nbsp;zachowaniu Hitlera nie zauważyłam niczego, co mogłabym uznać za rezultat pociągu fizycznego. Przeciwnie, bijąca od tego człowieka obojętność na kobiece atrybuty była dla mnie niemal fizycznie wyczuwalna.</p>

    <p class="tekst-glowny">&ndash;&nbsp;Wydaje mi się, że możesz być&nbsp;ucieleśnieniem tego, co nazywamy nowym wzorcem kobiety niemieckiej.</p>

    <p class="tekst-glowny">&ndash;&nbsp;<span class="wyroznienie">Mein</span> Führer mi schlebia.</p>

    <p class="tekst-glowny">&ndash;&nbsp;Bynajmniej &ndash; odparł. &ndash; To ty swoją&nbsp;postawą i&nbsp;oddaniem schlebiasz Rzeszy.</p>

    <p class="tekst-glowny">Z&nbsp;trudem przełknęłam&nbsp;ślinę, myśląc o&nbsp;tych wszystkich kobietach, które pod nazistowskimi sztandarami zostały zaprzęgnięte do roli inkubatorów i&nbsp;zamknięte w&nbsp;ośrodkach SS, by czekać, aż zjawi się&nbsp;kolejny inseminator w&nbsp;czarnym mundurze.</p>

    <p class="tekst-glowny">Himmler zacznie wykorzystywać do tego celu członkinie partii już&nbsp;za kilka lat, w&nbsp;1935 roku rozkręcając działalność Lebensborn. Kobiety będą miały wydawać na świat czyste rasowo dzieci, w&nbsp;ramach odnowienia dobrej niemieckiej krwi. A&nbsp;wszystko to ku chwale człowieka, który stał przede mną, gotowy, by się&nbsp;pożegnać.</p>

    <p class="tekst-glowny">&ndash;&nbsp;Dziękuję &ndash; odparłam. &ndash; I&nbsp;jeśli mogę, chciałabym jeszcze inaczej wyrazić wdzięczność.</p>

    <p class="tekst-glowny">Oczy Führera lekko się zwęziły.</p>

    <p class="tekst-glowny">&ndash;&nbsp;Może to niemądre &ndash; dodałam. &ndash; Ale mamy tu najlepsze jabłka na całym Oberschlesien.</p>

    <p class="tekst-glowny">&ndash;&nbsp;O, doprawdy?</p>

    <p class="tekst-glowny">Pokiwałam głową z&nbsp;pewnością, której nie powstydziłby się&nbsp;najwybitniejszy sprzedawca obwoźny, starający się&nbsp;wepchnąć swój produkt klientowi.</p>

    <p class="tekst-glowny">&ndash;&nbsp;Z&nbsp;sadu Klinsmanna &ndash; oznajmiłam, jakby miało to znaczenie. &ndash; Naprawdę próżno takich szukać gdziekolwiek. A&nbsp;rodzina mojej gospodyni robi z&nbsp;nich kompot od niepamiętnych czasów.</p>

    <p class="tekst-glowny">Kiedy usłyszał o&nbsp;kompocie, jego entuzjazm zgasł.</p>

    <p class="tekst-glowny">Niedobrze, bardzo niedobrze.</p>

    <p class="tekst-glowny">&ndash;&nbsp;Gospodyni nauczyła mnie go przygotowywać &ndash; dodałam szybko. &ndash; I&nbsp;zrobiłam słoik z&nbsp;myślą o&nbsp;Führerze.</p>

    <p class="tekst-glowny">Skinął lekko głową.</p>

    <p class="tekst-glowny">&ndash;&nbsp;Jest z&nbsp;trochę większym dodatkiem cukru niż&nbsp;zwykle &ndash; przyznałam i&nbsp;zrobiłam minę, jakbym miała zamiar puścić do niego oko.</p>

    <p class="tekst-glowny">Nadal jednak w&nbsp;odpowiedzi otrzymywałam jedynie obojętność.</p>

    <p class="tekst-glowny">&ndash;&nbsp;Jest też trochę&nbsp;cynamonu, co nadaje mu ciekawy posmak. To stara niemiecka rodzinna receptura. Podobno kiedy sam Bismarck odwiedzał Oppeln, był zachwycony kompotem, a&nbsp;potem kazał ściągnąć do Berlina kilka słoików.</p>

    <p class="tekst-glowny">Teraz widziałam, że go zaintrygowałam. Bismarck przyszedł mi na myśl w&nbsp;ostatniej chwili, kiedy uzmysłowiłam sobie, że Hitler go podziwiał. A&nbsp;przynajmniej tak mi się&nbsp;wydawało.</p>

    <p class="tekst-glowny">&ndash;&nbsp;Jeśli mogłabym przekazać Führerowi…</p>

    <p class="tekst-glowny">&ndash;&nbsp;Naturalnie &ndash; zapewnił.</p>

    <p class="tekst-glowny">Szybko poleciałam na zaplecze, wyciągnęłam słoik i&nbsp;jeszcze raz upewniłam się, że proszek się rozpuścił. Nie było po nim śladu. Wciągnęłam powietrze przez usta, wypuściłam przez nos.</p>

    <p class="tekst-glowny">Potem obróciłam się, gotowa wrócić do sali, ale znikąd przede mną pojawił&nbsp;się&nbsp;August.</p>

    <p class="tekst-glowny">&ndash;&nbsp;Co robisz? &ndash; rzucił.</p>

    <p class="tekst-glowny">Uniosłam słoik.</p>

    <p class="tekst-glowny">&ndash;&nbsp;<span class="wyroznienie">Apfelkompott</span> z&nbsp;dodatkiem cukru i&nbsp;cynamonu &ndash; wypaliłam. &ndash; Od <span class="wyroznienie">Frau</span> Pollhüber.</p>

    <p class="tekst-glowny">Bekker krytycznie na niego spojrzał.</p>

    <p class="tekst-glowny">&ndash;&nbsp;Chcesz to dać Führerowi?</p>

    <p class="tekst-glowny">&ndash;&nbsp;Tak.</p>

    <p class="tekst-glowny">&ndash;&nbsp;W&nbsp;takim słoju?</p>

    <p class="tekst-glowny">&ndash;&nbsp;Nie mam innego.</p>

    <p class="tekst-glowny">Pokręcił głową i&nbsp;podparł się&nbsp;jedną ręką pod bok, nieświadomie kopiując pozę, w&nbsp;której Hitler siedział przez jakiś czas przy stole.</p>

    <p class="tekst-glowny">&ndash;&nbsp;To się nie godzi &ndash; oświadczył.</p>

    <p class="tekst-glowny">Naprędce zastanawiałam się, co zrobić, żeby August po prostu mnie przepuścił. Nie byłam gotowa pogodzić&nbsp;się z&nbsp;tym, że właśnie on stanie&nbsp;na mojej drodze. Ze wszystkich ludzi, którzy mogli mi przeszkodzić, ten jeden człowiek.</p>

    <p class="tekst-glowny">Poradzę&nbsp;sobie.</p>

    <p class="tekst-glowny">Byle szybko, Hitler przecież nie będzie czekał wiecznie.</p>

    <p class="tekst-glowny">&ndash;&nbsp;Już&nbsp;mu powiedziałam, że…</p>

    <p class="tekst-glowny">&ndash;&nbsp;Poczekaj chwilę &ndash; uciął Bekker.</p>

    <p class="tekst-glowny">&ndash;&nbsp;Na co?</p>

    <p class="tekst-glowny">&ndash;&nbsp;Załatwię od obsługi coś, co robi lepsze wrażenie.</p>

    <p class="tekst-glowny">Serce biło mi jak oszalałe, kiedy na niego czekałam. Rozważałam, czy go nie zignorować i&nbsp;nie wyjść z&nbsp;zaplecza, a&nbsp;potem zrobić to, co zamierzałam.</p>

    <p class="tekst-glowny">Potrzebowałam jednak pomocy Augusta, nie mogłam go antagonizować. A&nbsp;co ważniejsze, nie mogłam wzbudzać niczyich podejrzeń co do samego prezentu.</p>

    <p class="tekst-glowny">Bekker wrócił dość szybko ze słoikiem, który wyglądał na nieużywany. Przelaliśmy kompot, zakręciłam, a&nbsp;potem czym prędzej ruszyłam do wyjścia.</p>

    <p class="tekst-glowny">&ndash;&nbsp;Spokojnie &ndash; powiedział August. &ndash; Jestem pewien, że bez tego nie wyjedzie.</p>

    <p class="tekst-glowny">Moje przejęcie ewidentnie go bawiło. Gdyby tylko wiedział, z&nbsp;czego wynika.</p>

    <p class="tekst-glowny">Wróciłam do sali, kiedy Hitler i&nbsp;Himmler szykowali się już do wyjścia. Wyciągnęłam słoik ku pierwszemu z&nbsp;nich, jakby był to podarunek najwyższej wagi. Führer spojrzał na mnie z&nbsp;pobłażliwością.</p>

    <p class="tekst-glowny">Pomyślałam, że przyjmie, ale nigdy tego nie wypije. Da komuś&nbsp;innemu, jakiemuś&nbsp;niewinnemu człowiekowi w&nbsp;swoim otoczeniu, który zginie zamiast niego.</p>

    <p class="tekst-glowny">Zaraz skorygowałam tok myślenia.</p>

    <p class="tekst-glowny">W&nbsp;otoczeniu tego zwyrodnialca nie było nikogo niewinnego.</p>

    <p class="tekst-glowny">Wziął słoik, podziękował, po czym oddał go Himmlerowi.</p>

    <p class="tekst-glowny">&ndash;&nbsp;To była prawdziwa przyjemność &ndash; rzucił, patrząc mi w&nbsp;oczy.</p>

    <p class="tekst-glowny">&ndash;&nbsp;Dla mnie również.</p>

    <p class="tekst-glowny">Wymienił się&nbsp;uściskami dłoni z&nbsp;Lehmannem i&nbsp;Augustem, a&nbsp;potem ruszył na zewnątrz. Dopiero kiedy Himmler podał słoik mężczyźnie stojącemu przy drzwiach Hotelu Forms, zrozumiałam, że zostawili swoich ludzi na zewnątrz.</p>

    <p class="tekst-glowny">Była to nieprzewidziana komplikacja, przez którą&nbsp;Ellguth nie zrobił tego, co miał zrobić. Nie miało to jednak dużego znaczenia, nie teraz.</p>

    <p class="tekst-glowny">Trwałam w&nbsp;bezruchu, patrząc na grupę&nbsp;mężczyzn oraz mieszkańców Oppeln, którzy nagle pojawili się&nbsp;znikąd. Najwyraźniej ktoś wypatrzył szefa NSDAP, wieść się&nbsp;rozniosła, a&nbsp;wokół natychmiast utworzył się wianuszek fanów.</p>

    <p class="tekst-glowny">Ludzie patrzyli na niego z&nbsp;podziwem i&nbsp;uwielbieniem, sprawiając wrażenie, jakby dotknięcie go miało zapewnić im błogosławieństwo na nadchodzący czas.</p>

    <p class="tekst-glowny">Przyglądając się&nbsp;temu, zrozumiałam, że naziści i&nbsp;ich wyborcy nie wzięli się&nbsp;z&nbsp;kosmosu. Byli tutaj. Byli takimi samymi ludźmi jak my. Doświadczonymi przez trudny los, niekiedy pragnącymi jedynie tego, by kraj podniósł się&nbsp;z&nbsp;kolan.</p>

    <p class="tekst-glowny">Częściej jednak łaknącymi dominacji, przeżartymi żądzą władzy. Wzdrygnęłam się&nbsp;na myśl, do czego te dwie społeczne inklinacje za kilka lat doprowadzą.</p>

    <p class="tekst-glowny">Może jednak temu zapobiegłam.</p>

    <p class="tekst-glowny">Może ocaliłam dziesiątki milionów istnień.</p>

    <p class="tekst-glowny">Wiodłam wzrokiem za oddalającym się&nbsp;Hitlerem, zastanawiając się, czy rzeczywiście tak było. Czy spełniłam swoją misję.</p>

    <p class="tekst-glowny">Obróciłam się&nbsp;do Augusta.</p>

    <p class="tekst-glowny">&ndash;&nbsp;Znasz jego nawyki żywieniowe &ndash; zauważyłam.</p>

    <p class="tekst-glowny">&ndash;&nbsp;Oczywiście, jak każdy Kreisleiter. Musimy odpowiednio przygotować struktury terenowe na jego przyjazd, a&nbsp;zapewnienie Führerowi odpowiednich posiłków jest dość istotne.</p>

    <p class="tekst-glowny">&ndash;&nbsp;W&nbsp;takim razie…</p>

    <p class="tekst-glowny">&ndash;&nbsp;Chcesz wiedzieć, czy pija kompoty?</p>

    <p class="tekst-glowny">&ndash;&nbsp;Tak.</p>

    <p class="tekst-glowny">Bekker przechylił lekko głowę&nbsp;na bok i&nbsp;spojrzał na mnie w&nbsp;analityczny sposób, jakby nie mógł przesądzić, dlaczego to dla mnie tak istotne.</p>

    <p class="tekst-glowny">&ndash;&nbsp;O&nbsp;ile wiem, nie &ndash; odparł.</p>
  </section>
</div>


<div class="titlepage" id="calibre_link-40">
  <section type="chapter" role="doc-chapter">
    <h2 class="chapter"><a href="#calibre_link-101" class="calibre2">18</a></h2>

    <p class="tekst-glowny-1-akapit">W&nbsp;myśl mojego pierwotnego planu Ellguth miał czekać na zewnątrz do momentu, gdy dostrzeże, że w&nbsp;środku coś&nbsp;się&nbsp;dzieje. Zaraz potem miał nerwowo wpaść do hotelu i&nbsp;oznajmić, że stan Susanne się&nbsp;pogorszył, przez co natychmiast konieczna jest moja obecność w&nbsp;szpitalu.</p>

    <p class="tekst-glowny">Zakładałam, że zanim ktokolwiek zorientowałby się w&nbsp;sytuacji, Hitler dusiłby się&nbsp;od karfentanylu, ja biegłabym prosto na Hospital Strasse, a&nbsp;August w&nbsp;całym tym zamieszaniu musiałby postanowić, kto jest dla niego ważniejszy &ndash; Führer czy ja.</p>

    <p class="tekst-glowny">Zakładałam optymistycznie, że wybrałby ten drugi wariant. Teraz jednak nie miałam już okazji się&nbsp;przekonać.</p>

    <p class="tekst-glowny">Jego słowa ledwo utorowały sobie drogę do mojej świadomości, kiedy drzwi Hotelu Forms się&nbsp;otworzyły, a&nbsp;Helmut Ellguth wpadł do środka. Najwyraźniej uznał, że to wyjście nazistów było znakiem, na który miał czekać. Rozejrzał się&nbsp;nerwowo i&nbsp;kiedy mnie namierzył, przystąpił do tego, o&nbsp;co wcześniej go poprosiłam.</p>

    <p class="tekst-glowny">Sprawdził się&nbsp;w&nbsp;swojej roli na tyle dobrze, że się&nbsp;ocknęłam. Ja także miałam scenę&nbsp;do odegrania.</p>

    <p class="tekst-glowny">Szybko ruszyłam ku drzwiom, jakby nie było sekundy do stracenia. Bekker natychmiast poszedł w&nbsp;moje ślady.</p>

    <p class="tekst-glowny">&ndash;&nbsp;Co z&nbsp;nią? &ndash; rzuciłam jeszcze do Ellgutha.</p>

    <p class="tekst-glowny">Ten wyraźnie nie miał zamiaru nam towarzyszyć.</p>

    <p class="tekst-glowny">&ndash;&nbsp;Niestety nie wiem &ndash; odparł. &ndash; Jedyne, co mi powiedziano, to żeby panią znaleźć oraz…</p>

    <p class="tekst-glowny">&ndash;&nbsp;Dziękuję! &ndash; rzuciłam, przyspieszając.</p>

    <p class="tekst-glowny">W&nbsp;pełnym pędzie zaczęłam pytać Augusta, gdzie jest samochód, czy przygotował go do drogi i&nbsp;czy na pewno to odpowiedni model. Zapewnił, że tak &ndash; i&nbsp;że może pobiec na Mroß Strasse, a&nbsp;potem podjechać pod szpital.</p>

    <p class="tekst-glowny">Nie najgorszy pomysł, uznałam w&nbsp;duchu.</p>

    <p class="tekst-glowny">&ndash;&nbsp;Ale jesteś pewna, że…</p>

    <p class="tekst-glowny">&ndash;&nbsp;Tak.</p>

    <p class="tekst-glowny">&ndash;&nbsp;Jeśli jednak Susanne jest w&nbsp;złym stanie, to być może powinniśmy…</p>

    <p class="tekst-glowny">&ndash;&nbsp;August, leć po auto!</p>

    <p class="tekst-glowny">Złapał mnie za rękę, pocałował szybko, a&nbsp;potem pognał w&nbsp;kierunku koszar. Kiedy znikł za rogiem budynku, odetchnęłam. Nie było już&nbsp;powodu przesadnie się spieszyć, mogłam pójść do szpitala spokojnym krokiem.</p>

    <p class="tekst-glowny">I&nbsp;zastanowić się&nbsp;nad tym, jakie jest prawdopodobieństwo tego, że Hitler wypije kompot. Czy w&nbsp;ogóle będzie rozważał to w&nbsp;trakcie podróży? Może zasiądą z&nbsp;Himmlerem w&nbsp;wagonie restauracyjnym i&nbsp;rozleją, ot tak, na próbę? Może Führer pomyśli o&nbsp;tym dopiero, kiedy wróci do Norymbergi, Monachium, Berlina, czy gdzie tam obecnie przebywał? A&nbsp;może do tego czasu przekaże słoik któremuś ze swoich przybocznych, by ten poczęstował rodzinę?</p>

    <p class="tekst-glowny">Wiedziałam, że dowiem się&nbsp;tego dopiero, kiedy wrócę do swojego czasu.</p>

    <p class="tekst-glowny">Tam wszystko stanie się&nbsp;jasne.</p>

    <p class="tekst-glowny">Zwolniwszy kroku, pozwoliłam sobie na to, by zapalić. Uznałam, że mam chwilę, nim Bekker dobiegnie na ulicę Drzymały, odpali samochód i&nbsp;podjedzie pod szpital. Ale tylko chwilę.</p>

    <p class="tekst-glowny">Były jeszcze inne rzeczy, które musiałam załatwić.</p>

    <p class="tekst-glowny">Wszedłszy do budynku przy Hospital Strasse, skierowałam się od lekarza, którego chciwość wcześniej pochłonęła niemal całe moje oszczędności. Weszłam do gabinetu bez pukania.</p>

    <p class="tekst-glowny">Doktor Abelhauser w&nbsp;pierwszej chwili zgromił mnie wzrokiem, dopiero potem spostrzegł, że przyszła jego żyła złota. Podniósł się zza biurka bez słowa, podszedł do szafki, po czym na mnie zerknął.</p>

    <p class="tekst-glowny">&ndash;&nbsp;Drzwi &ndash; rzucił.</p>

    <p class="tekst-glowny">Szybko je zamknęłam, a&nbsp;on wyjął z&nbsp;szuflady to, po co przyszłam.</p>

    <p class="tekst-glowny">Cztery fiolki z&nbsp;kroplami, które miały umożliwić mnie i&nbsp;Zuzie bezpieczne przejście przez bramę czasu. Wystarczyłyby dwie, ale musiałam mieć zapas. Nie chciałam ryzykować, że postradamy rozum.</p>

    <p class="tekst-glowny">&ndash;&nbsp;Zgodnie z&nbsp;pani prośbą w&nbsp;środku znajduje się&nbsp;luminal &ndash; powiedział Abelhauser. &ndash; Dawki są duże, z&nbsp;dodatkiem soli sodowej fenobarbitalu, by przyspieszyć&nbsp;efekt działania.</p>

    <p class="tekst-glowny">Odebrałam od niego fiolki.</p>

    <p class="tekst-glowny">&ndash;&nbsp;Proszę zachować ostrożność z&nbsp;dawkowaniem &ndash; poradził.</p>

    <p class="tekst-glowny">&ndash;&nbsp;Oczywiście.</p>

    <p class="tekst-glowny">&ndash;&nbsp;Nie rzucam słów na wiatr &ndash; zastrzegł. &ndash; Jedna fiolka na jeden raz to i&nbsp;tak więcej, niż&nbsp;powinno się&nbsp;przyjmować.</p>

    <p class="tekst-glowny">&ndash;&nbsp;Zwali mnie to z&nbsp;nóg czy nie?</p>

    <p class="tekst-glowny">&ndash;&nbsp;Zwaliłoby z&nbsp;nóg konia, proszę pani.</p>

    <p class="tekst-glowny">Tyle mi wystarczyło. Zapewne wiązało się&nbsp;z&nbsp;tym pewne ryzyko dla naszego zdrowia, ale luminal był w&nbsp;owym czasie jednym z&nbsp;podstawowych środków nasennych i&nbsp;uspokajających. Inni jakoś przeżyli spotkanie z&nbsp;nim, mnie i&nbsp;Zuzie też się&nbsp;uda.</p>

    <p class="tekst-glowny">&ndash;&nbsp;Dziękuję &ndash; odparłam.</p>

    <p class="tekst-glowny">Doktor Abelhauser skinął głową.</p>

    <p class="tekst-glowny">&ndash;&nbsp;Teraz pozostało panu tylko jedno zadanie &ndash; dodałam.</p>

    <p class="tekst-glowny">&ndash;&nbsp;Naturalnie. Jest pani gotowa?</p>

    <p class="tekst-glowny">Otworzyłam drzwi i&nbsp;skinęłam na niego głową, co wystarczyło mu za wymowną odpowiedź. Poprawił fartuch, potem chrząknął i&nbsp;wyszedł na korytarz. Skłonił się&nbsp;mijanej pacjentce, przywitał z&nbsp;kimś&nbsp;z&nbsp;personelu, aż w&nbsp;końcu dotarliśmy do sali, w&nbsp;której leżała Soba.</p>

    <p class="tekst-glowny">Ledwo mnie zobaczyła, zaczęła się&nbsp;zbierać.</p>

    <p class="tekst-glowny">Wraz z&nbsp;lekarzem stanęliśmy po jej bokach, a&nbsp;ona wykorzystała nasze ramiona jako podpórki.</p>

    <p class="tekst-glowny">&ndash;&nbsp;Na pewno nie wymaga pani wózka? &ndash; spytał Abelhauser.</p>

    <p class="tekst-glowny">&ndash;<span class="wyroznienie">&nbsp;Nein</span> &ndash; odparła Zuza.</p>

    <p class="tekst-glowny">&ndash;&nbsp;Jest pani pewna?</p>

    <p class="tekst-glowny">&ndash;&nbsp;Jest pewna &ndash; wyręczyłam ją. &ndash; Zaraz i&nbsp;tak będziemy musiały przejść kawałek.</p>

    <p class="tekst-glowny">&ndash;&nbsp;Mimo wszystko…</p>

    <p class="tekst-glowny">&ndash;&nbsp;Nie płacę panu za dyskusję &ndash; ucięłam.</p>

    <p class="tekst-glowny">Skrzywił się, podobnie jak wtedy, kiedy mówiłam, że w&nbsp;zamian za sowitą opłatę będzie musiał&nbsp;pomóc mi wyprowadzić&nbsp;moją przyjaciółkę ze szpitala. Trochę&nbsp;protestował, ale tylko do momentu, gdy pieniądze znalazły się&nbsp;na biurku.</p>

    <p class="tekst-glowny">Większość funduszy straciłam przez Reisera, miałam jednak to, z&nbsp;czym pojechałam do Bytomia. Wystarczyło. Doktor podpisał, co trzeba, upewnił się, że zdaję&nbsp;sobie sprawę z&nbsp;niebezpieczeństwa, na jakie narażam Zuzę, a&nbsp;potem zadeklarował, że zajmie się&nbsp;formalnościami i&nbsp;kiedy przyjdzie co do czego, pomoże mi przetransportować pacjentkę na dół.</p>

    <p class="tekst-glowny">Na ulicy stał już&nbsp;samochód, którym przyjechał August. Rozpoznałam znaczek Mercedesa bez trudu, niewiele się&nbsp;przez te wszystkie lata zmienił, podobnie jak większość logotypów marek samochodowych.</p>

    <p class="tekst-glowny">Bekker pomógł Zuzie wejść do środka, a&nbsp;potem poczekał, aż do niej dołączę, i&nbsp;zamknął drzwi. Ruszył przed siebie spokojnie, jakby obawiał się, że większe szarpnięcie spowoduje niepowetowane szkody.</p>

    <p class="tekst-glowny">Zerknął na Sobę&nbsp;niepewnie, wyraźnie gotów zawrócić.</p>

    <p class="tekst-glowny">&ndash;&nbsp;Jedź &ndash; poleciłam.</p>

    <p class="tekst-glowny">&ndash;&nbsp;Jesteś pewna, że to dobry pomysł?</p>

    <p class="tekst-glowny">&ndash;&nbsp;Tak.</p>

    <p class="tekst-glowny">Znów spojrzał na Zuzę, która robiła wszystko, by nie dać po sobie poznać, jak osłabiło ją wyjście ze szpitala. Na niewiele się&nbsp;to zdało &ndash; wyglądała jak upiór z&nbsp;innego świata. W&nbsp;dodatku taki, którego tamtejsze siły nie chcą wypuścić.</p>

    <p class="tekst-glowny">&ndash;&nbsp;Poza tym mamy dobry samochód, prawda? &ndash; rzuciłam szybko.</p>

    <p class="tekst-glowny">&ndash;&nbsp;Tak, niewątpliwie.</p>

    <p class="tekst-glowny">&ndash;&nbsp;Dobre zawieszenie?</p>

    <p class="tekst-glowny">&ndash;&nbsp;I&nbsp;dobre siedzenia &ndash; potwierdził. &ndash; Ale nie tylko. Ma najwyższej klasy resory piórowe, koła bez żadnych drewnianych szprych, nic z&nbsp;tych rzeczy. I&nbsp;opony balonowe.</p>

    <p class="tekst-glowny">&ndash;&nbsp;Imponujące.</p>

    <p class="tekst-glowny">&ndash;&nbsp;Do tańszych modeli montują te z&nbsp;motocykli.</p>

    <p class="tekst-glowny">&ndash;&nbsp;Bez sensu.</p>

    <p class="tekst-glowny">&ndash;&nbsp;To prawda &ndash; ocenił August, po czym po raz kolejny skontrolował stan Soby.</p>

    <p class="tekst-glowny">Miałam ochotę&nbsp;powiedzieć, by skupił się na drodze zamiast na niej, ruch był jednak niemal zerowy. Zastanawiało mnie, jakim cudem w&nbsp;takich warunkach dochodzi w&nbsp;Opolu do tak wielu wypadków z&nbsp;udziałem samochodów. A&nbsp;że dochodziło, wiedziałam dobrze z&nbsp;lektury „Nowin Codziennych”.</p>

    <p class="tekst-glowny">Tylko tego by nam było trzeba. Jedno niewielkie uderzenie mogłoby sprawić, że ten delikatny stan równowagi, w&nbsp;którym znajdowała się&nbsp;Zuza, poszedłby w&nbsp;zapomnienie razem z&nbsp;szansą na ratunek dla niej.</p>

    <p class="tekst-glowny">&ndash;&nbsp;Patrz przed siebie &ndash; poleciłam.</p>

    <p class="tekst-glowny">Bekker mruknął potwierdzająco, a&nbsp;ja zaczęłam zastanawiać się, czy powinnam dać jej mniejszą dawkę luminalu. Organizm miała wycieńczony, z&nbsp;pewnością&nbsp;nie potrzebowała tyle, ile ja, by się&nbsp;znieczulić.</p>

    <p class="tekst-glowny">Gdy jechaliśmy Malapaner Strasse w&nbsp;kierunku wylotu z&nbsp;miasta, uznałam, że dostanie maksymalnie dwie trzecie zawartości fiolki. Dzięki temu nie zobaczy tego, co wcześniej.</p>

    <p class="tekst-glowny">Infułata.</p>

    <p class="tekst-glowny">&ndash;&nbsp;Nadal nie rozumiem, co masz zamiar znaleźć w&nbsp;Derschau &ndash; odezwał się&nbsp;August, kiedy przecinaliśmy tory kolejowe, a&nbsp;samochód zakołysał się na boki.</p>

    <p class="tekst-glowny">Czułam ból Zuzy, wiedziałam, że ma ochotę jęknąć, mimo to się&nbsp;powstrzymała.</p>

    <p class="tekst-glowny">&ndash;&nbsp;Zobaczysz.</p>

    <p class="tekst-glowny">&ndash;&nbsp;Wolałbym wiedzieć zawczasu &ndash; odparł. &ndash; Emocji było już&nbsp;dziś nadto.</p>

    <p class="tekst-glowny">Nie odezwałam się, nie miałam bowiem pojęcia, jaka odpowiedź by go usatysfakcjonowała.</p>

    <p class="tekst-glowny">Nie mylił&nbsp;się&nbsp;jednak co do emocji i&nbsp;doskonale to po mnie widział. Wciąż nie mogłam pozbyć się&nbsp;z&nbsp;umysłu jego słów o&nbsp;tym, że Hitler nie pija kompotów. Nie miałam okazji dopytać, upewnić się, poszukać jakiejś nadziei, ale uznałam, że teraz nadszedł właściwy moment.</p>

    <p class="tekst-glowny">&ndash;&nbsp;Jesteś przekonany co do kompotu? &ndash; rzuciłam.</p>

    <p class="tekst-glowny">&ndash;&nbsp;Słucham?</p>

    <p class="tekst-glowny">&ndash;&nbsp;Że Führer go nie pija?</p>

    <p class="tekst-glowny">&ndash;&nbsp;Agnes…</p>

    <p class="tekst-glowny">&ndash;&nbsp;Robiłyśmy go z&nbsp;<span class="wyroznienie">Frau</span> Pollhüber dość długo, z&nbsp;najlepszych jabłek, starałyśmy się, jak mogłyśmy.</p>

    <p class="tekst-glowny">Było to tak beznadziejne argumentowanie, że w&nbsp;przypadku każdego innego gościa August nigdy by tego nie łyknął. Chodziło jednak o&nbsp;Hitlera. Dla niego nawet Agnes Schiffer mogła przemienić się&nbsp;w&nbsp;kurę domową, której zależy tylko na tym, by dobrze nakarmić mężczyznę.</p>

    <p class="tekst-glowny">&ndash;&nbsp;Jeśli spróbuje, jestem pewien, że mu zasmakuje &ndash; odparł Bekker.</p>

    <p class="tekst-glowny">&ndash;&nbsp;A&nbsp;myślisz, że spróbuje?</p>

    <p class="tekst-glowny">&ndash;&nbsp;Naprawdę nie wiem. Co ci tak zależy?</p>

    <p class="tekst-glowny">&ndash;&nbsp;Chciałam, żeby, no wiesz…</p>

    <p class="tekst-glowny">&ndash;&nbsp;Nie.</p>

    <p class="tekst-glowny">&ndash;&nbsp;Dobrze zapamiętał wizytę. Otworzył w&nbsp;domu ten kompot, stwierdził, że takiego dobrego to nigdy nie pił, a&nbsp;jabłka z&nbsp;Opola są doprawdy świetne. Najlepsze.</p>

    <p class="tekst-glowny">August milczał.</p>

    <p class="tekst-glowny">&ndash;&nbsp;No dobra &ndash; dodałam. &ndash; Chodziło mi o&nbsp;to, żeby dobrze mnie zapamiętał. Że niby przygotowałam mu coś wyjątkowego.</p>

    <p class="tekst-glowny">&ndash;&nbsp;Na pewno zapamięta, bez względu na to, czy lubi kompoty, czy nie.</p>

    <p class="tekst-glowny">&ndash;&nbsp;A&nbsp;może mógłbyś&nbsp;kogoś zapytać?</p>

    <p class="tekst-glowny">&ndash;&nbsp;Kogo?</p>

    <p class="tekst-glowny">&ndash;&nbsp;Przecież ktoś musi was informować o&nbsp;tych jego nawykach żywieniowych.</p>

    <p class="tekst-glowny">&ndash;&nbsp;Jest okólnik &ndash; odparł.</p>

    <p class="tekst-glowny">&ndash;&nbsp;Ale z&nbsp;pewnością&nbsp;ktoś&nbsp;go ułożył. Może jego osobisty kucharz lub…</p>

    <p class="tekst-glowny">&ndash;&nbsp;I&nbsp;miałbym się&nbsp;z&nbsp;nim skontaktować? &ndash; uciął August. &ndash; By zapytać o&nbsp;kompoty?</p>

    <p class="tekst-glowny">Wzruszyłam ramionami i&nbsp;nie odpowiedziałam, dotarło do mnie bowiem, jak bezsensowny jest to pomysł. Zanim August zwróciłby się do kogokolwiek, kto mógłby to wiedzieć, ja dawno znajdowałabym się już&nbsp;w&nbsp;moim czasie. I&nbsp;sama mogłabym przekonać się, czy się&nbsp;udało.</p>

    <p class="tekst-glowny">W&nbsp;dodatku niepotrzebnie zaalarmowałby otoczenie Hitlera dziwnymi pytaniami o&nbsp;kompot, podczas gdy Führer sam niedawno dostał jeden w&nbsp;prezencie.</p>

    <p class="tekst-glowny">&ndash;&nbsp;Nieważne &ndash; rzuciłam. &ndash; Chyba po prostu jestem zmęczona.</p>

    <p class="tekst-glowny">&ndash;&nbsp;Nic dziwnego. Mało kto z&nbsp;nas przespał całą noc.</p>

    <p class="tekst-glowny">Mercedes najechał na głęboką&nbsp;koleinę, podwozie zaprotestowało, a&nbsp;my zakołysaliśmy się&nbsp;mocno na boki. Od razu obejrzałam się&nbsp;przez ramię, ale Zuza uspokoiła mnie uniesioną dłonią.</p>

    <p class="tekst-glowny">Czy też raczej próbowała uspokoić. Jej widok bynajmniej nie koił moich nerwów.</p>

    <p class="tekst-glowny">&ndash;&nbsp;Agnes… &ndash; odezwał&nbsp;się znów&nbsp;Bekker.</p>

    <p class="tekst-glowny">&ndash;&nbsp;No?</p>

    <p class="tekst-glowny">&ndash;&nbsp;Jesteś pewna, że nie popełniamy tragicznego błędu?</p>

    <p class="tekst-glowny">Użył liczby mnogiej, ale wiedziałam, że robi to tylko dlatego, żeby dodać mi otuchy. W&nbsp;istocie cała odpowiedzialność spoczywała na moich barkach.</p>

    <p class="tekst-glowny">&ndash;&nbsp;Tak &ndash; odparłam. &ndash; Jestem pewna.</p>

    <p class="tekst-glowny">&ndash;&nbsp;A&nbsp;jeśli coś się&nbsp;stanie?</p>

    <p class="tekst-glowny">&ndash;&nbsp;Nic się nie stanie.</p>

    <p class="tekst-glowny">&ndash;&nbsp;Jeżeli jednak tak, to nie sądzę, byśmy mogli sobie to wybaczyć.</p>

    <p class="tekst-glowny">Byłam mu wdzięczna za te słowa. Nie miałam jednak zamiaru przyjmować ich do siebie.</p>

    <p class="tekst-glowny">&ndash;&nbsp;Nic się nie stanie &ndash; powtórzyłam.</p>

    <p class="tekst-glowny">Nic oprócz tego, że uratuję Sobę, dodałam w&nbsp;duchu. Byliśmy już w&nbsp;Kolonii Gosławickiej, musiała wytrzymać jeszcze tylko trochę.</p>

    <p class="tekst-glowny">&ndash;&nbsp;W&nbsp;porządku &ndash; odparł.</p>

    <p class="tekst-glowny">Tak po prostu. Tyle było trzeba, by zyskał pewność, że jego oszalała dziewczyna wie, co robi.</p>

    <p class="tekst-glowny">Brukowana droga po chwili zmieniła się&nbsp;w&nbsp;gruntową, a&nbsp;mnie przeszło przez myśl, że niebawem pojawią się&nbsp;pierwsze symptomy betonozy, po czym asfalt w&nbsp;ciągu kilku kolejnych lat opanuje cały świat.</p>

    <p class="tekst-glowny">Zjechaliśmy na Derschau, minęliśmy rozległą łąkę w&nbsp;Lendzin, ośrodek dla chorych na płuca, tory kolejowe, kilka zabudowań, a&nbsp;potem August zwolnił.</p>

    <p class="tekst-glowny">&ndash;&nbsp;Gdzie teraz? &ndash; zapytał.</p>

    <p class="tekst-glowny">Rozejrzałam się.</p>

    <p class="tekst-glowny">&ndash;&nbsp;Musimy znaleźć jakąś drogę odbijającą w&nbsp;prawo w&nbsp;las.</p>

    <p class="tekst-glowny">&ndash;&nbsp;W&nbsp;las?</p>

    <p class="tekst-glowny">Pokiwałam głową, jakby był to najbardziej oczywisty cel podróży, jaki można w&nbsp;podobnej sytuacji obrać.</p>

    <p class="tekst-glowny">&ndash;&nbsp;Dokąd chcesz tamtędy dotrzeć? &ndash; spytał Bekker. &ndash; O&nbsp;ile wiem, Radanka biegnie prosto, nie w&nbsp;prawo.</p>

    <p class="tekst-glowny">&ndash;&nbsp;Radanka?</p>

    <p class="tekst-glowny">&ndash;&nbsp;Miejscowi tak nazywają&nbsp;drogę&nbsp;na południe.</p>

    <p class="tekst-glowny">&ndash;&nbsp;Nie, nie o&nbsp;nią mi chodzi.</p>

    <p class="tekst-glowny">Choć mogłam zrozumieć, dlaczego Augustowi wydawało się&nbsp;inaczej. W&nbsp;moich czasach Radanka kawałek dalej przecinała trasę na Strzelce Opolskie. Zakładał więc pewnie, że to tam znajduje się jakieś miejsce, w&nbsp;którym będę szukała pomocy dla przyjaciółki.</p>

    <p class="tekst-glowny">Przejechaliśmy jeszcze kawałek, nim w&nbsp;końcu dostrzegłam gruntową drogę leśną, biegnącą w&nbsp;interesującym mnie kierunku.</p>

    <p class="tekst-glowny">&ndash;&nbsp;Tutaj &ndash; rzuciłam.</p>

    <p class="tekst-glowny">Zerknął niepewnie pomiędzy drzewa, a&nbsp;potem obrócił kierownicę. Mercedes wjechał na nierówne podłoże, zaczął lekko się&nbsp;kołysać, a&nbsp;ja i&nbsp;August w&nbsp;jednym momencie obejrzeliśmy się&nbsp; na Zuzę.</p>

    <p class="tekst-glowny">&ndash;&nbsp;Nie takie rzeczy już&nbsp;wytrzymywałam &ndash; rzuciła. &ndash; Jedź.</p>

    <p class="tekst-glowny">Jechał więc.</p>

    <p class="tekst-glowny">I&nbsp;musiałam mu oddać, że zachował się&nbsp;lepiej, niż&nbsp;zrobiłaby to większość facetów na jego miejscu. Nie bombardował mnie kolejnymi pytaniami, nie podawał w&nbsp;wątpliwość mojego zdrowia psychicznego, po prostu zrobił to, o&nbsp;co go poprosiłam.</p>

    <p class="tekst-glowny">W&nbsp;końcu uznałam, że zajechaliśmy dostatecznie daleko.</p>

    <p class="tekst-glowny">&ndash;&nbsp;Tutaj będzie w&nbsp;sam raz &ndash; powiedziałam.</p>

    <p class="tekst-glowny">Bekker zatrzymał się bez słowa.</p>

    <p class="tekst-glowny">Wysiadłam z&nbsp;samochodu i&nbsp;powiodłam wzrokiem dookoła, zastanawiając się, czy aby na pewno wybrałam właściwe miejsce. Drzewa, które musiałyśmy znaleźć, znajdowały się&nbsp;gdzieś tutaj, ale może dojście do nich byłoby łatwiejsze od drugiej strony?</p>

    <p class="tekst-glowny">Nie, uznałam, tutaj jest dobrze.</p>

    <p class="tekst-glowny">Kątem oka dostrzegłam, jak August wysiada z&nbsp;zapalonym papierosem w&nbsp;ustach. Oparł się&nbsp;o&nbsp;dach mercedesa i&nbsp;spojrzał na mnie. Zrobił to w&nbsp;sposób, za który miałam ochotę go ucałować &ndash; bez podejrzliwości, z&nbsp;pełnym zaufaniem. Odepchnęłam od siebie świadomość, że nasza obecność&nbsp;tutaj i&nbsp;moja decyzja o&nbsp;powrocie oznacza nie tylko ratunek dla Soby.</p>

    <p class="tekst-glowny">Przez cały dzień&nbsp;starałam się&nbsp;nie myśleć o&nbsp;konsekwencjach. Wypychałam je poza ramy świadomości, skupiałam się&nbsp;wyłącznie na tym, co miałam wykonać. Teraz także próbowałam to zrobić.</p>

    <p class="tekst-glowny">Nonszalancka poza, zmarszczone czoło i&nbsp;dym unoszący się&nbsp;z&nbsp;kącika ust jednak nie pomagały.</p>

    <p class="tekst-glowny">Musiałam dać temu odpór. Jak najszybciej zacząć szukać przejścia, zająć się&nbsp;wyłącznie tym. Potem pożegnać Augusta tak prędko i&nbsp;tak zdawkowo, jak tylko się&nbsp;da. Nie dać jemu ani sobie chwili na zrozumienie, że to nasze ostatnie spotkanie. Nie dać sobie miejsca na zastanowienie, z&nbsp;czym wiąże się&nbsp;powrót do moich czasów. Nie dać sobie szansy na zwątpienie.</p>

    <p class="tekst-glowny">Wiedziałam, jak destrukcyjne mogłoby się&nbsp;okazać. Pod żadnym pozorem nie miałam prawa go do siebie dopuszczać.</p>

    <p class="tekst-glowny">Znów zerknęłam na Bekkera.</p>

    <p class="tekst-glowny">Wypuścił dym, mrużąc oczy w&nbsp;sposób, który kojarzył mi się&nbsp;z&nbsp;tym najbardziej znanym zdjęciem Marka Hłaski. Nic nie mówił, tylko na mnie patrzył. Z&nbsp;szacunkiem, gotowością&nbsp; do pomocy, wiarą w&nbsp;to, że wiem, co robię.</p>

    <p class="tekst-glowny">Jebać&nbsp;to, pomyślałam. Obeszłam auto i&nbsp;zbliżywszy się&nbsp;do Augusta, zarzuciłam mu ręce na szyję. Potem go pocałowałam.</p>

    <p class="tekst-glowny">&ndash;&nbsp;Nigdy bym nie powiedział, że wywózka na środek lasu może wywołać w&nbsp;kimkolwiek taką wdzięczność.</p>

    <p class="tekst-glowny">&ndash;&nbsp;Nie to ją&nbsp;wywołało.</p>

    <p class="tekst-glowny">&ndash;&nbsp;A&nbsp;co?</p>

    <p class="tekst-glowny">&ndash;&nbsp;Całokształt twoich poczynań.</p>

    <p class="tekst-glowny">Zakładałam, że gdyby on powiedział mi coś podobnego, ująłby to właśnie tak. Bekker uśmiechnął&nbsp;się&nbsp;lekko, a&nbsp;potem przesunął dłonią po moim policzku. Patrzył mi w&nbsp;oczy tak, jakby chciał w&nbsp;nie wniknąć, schować się w&nbsp;nich i&nbsp;zostać tam już na zawsze.</p>

    <p class="tekst-glowny">Znów go pocałowałam, tym razem jednak zmusiłam się&nbsp;do tego, by nasze usta spotkały się&nbsp;tylko na moment, niby przelotnie. Jakby był to jeden z&nbsp;wielu pocałunków, które jeszcze wymienimy.</p>

    <p class="tekst-glowny">Potem powiodłam wzrokiem dookoła.</p>

    <p class="tekst-glowny">&ndash;&nbsp;Co teraz? &ndash; spytał August.</p>

    <p class="tekst-glowny">&ndash;&nbsp;Zuza poczeka w&nbsp;aucie, a&nbsp;my znajdziemy dwa drzewa.</p>

    <p class="tekst-glowny">Uniósł brwi.</p>

    <p class="tekst-glowny">&ndash;&nbsp;Konkretnie stary dąb i&nbsp;rosnący przy nim grab &ndash; oznajmiłam.</p>

    <p class="tekst-glowny">&ndash;&nbsp;W&nbsp;porządku…</p>

    <p class="tekst-glowny">&ndash;&nbsp;Ten pierwszy jest dość charakterystyczny. Zresztą w&nbsp;niewielu miejscach te drzewa rosną&nbsp;obok siebie. A&nbsp;tam tworzą coś w&nbsp;rodzaju wrót.</p>

    <p class="tekst-glowny">&ndash;&nbsp;Wrót?</p>

    <p class="tekst-glowny">&ndash;&nbsp;Jedno drzewo nachyla się&nbsp;do drugiego, ich gałęzie układają się w&nbsp;łuk.</p>

    <p class="tekst-glowny">August mruknął na potwierdzenie.</p>

    <p class="tekst-glowny">&ndash;&nbsp;Dobrze &ndash; powiedział. &ndash; I&nbsp;co potem?</p>

    <p class="tekst-glowny">&ndash;&nbsp;Potem pomożemy Zuzie tam przejść.</p>

    <p class="tekst-glowny">&ndash;&nbsp;I?</p>

    <p class="tekst-glowny">&ndash;&nbsp;To wszystko. Zostawisz nas, a&nbsp;dalej poradzimy sobie same.</p>

    <p class="tekst-glowny">Zdawałam sobie sprawę, że właśnie teraz Bekker przestanie ślepo mi ufać i&nbsp;zyska pewność, że postradałam zmysły. Patrzył na mnie długo i&nbsp;analitycznie, przygotowując odpowiednie słowa.</p>

    <p class="tekst-glowny">Wydawało mi się, że wobec innych nie był tak ostrożny w&nbsp;ich doborze. Przeciwnie, rzucał im w&nbsp;twarz to, co pomyślał, nie czekając, aż zadziała jakikolwiek filtr.</p>

    <p class="tekst-glowny">&ndash;&nbsp;I&nbsp;uważasz, że te drzewa są gdzieś tutaj? &ndash; odezwał się.</p>

    <p class="tekst-glowny">Potrzebowałam chwili, bo nie spodziewałam się, że jego wyrozumiałość sięgnie tak daleko.</p>

    <p class="tekst-glowny">&ndash;&nbsp;Mhm.</p>

    <p class="tekst-glowny">&ndash;&nbsp;W&nbsp;takim razie ty sprawdź ten teren &ndash; rzucił i&nbsp;zatoczył ręką krąg w&nbsp;prawo. &ndash; Ja pójdę w&nbsp;przeciwnym kierunku.</p>

    <p class="tekst-glowny">&ndash;&nbsp;Okej.</p>

    <p class="tekst-glowny">Musiałam już wcześniej użyć tego słowa w&nbsp;jego obecności, bo najwyraźniej nawet nie zwrócił na nie&nbsp;uwagi. A&nbsp;może je znał? Do polszczyzny weszło pewnie za sprawą młodzieży w&nbsp;latach pięćdziesiątych lub sześćdziesiątych, ale może w&nbsp;niemieckim było znane wcześniej?</p>

    <p class="tekst-glowny">Nie, raczej nie. Bekker po prostu przyzwyczaił&nbsp;się&nbsp;do moich dziwnych sformułowań.</p>

    <p class="tekst-glowny">Powiedziałam Zuzie, że zaraz wracamy, a&nbsp;potem rozdzieliliśmy się i&nbsp;zaczęliśmy sprawdzać wyznaczone okolice. Przepychałam się przez gęstwinę, szukając jakichkolwiek oznak tego, że wraz z&nbsp;Zuzą&nbsp;jakiś&nbsp;czas temu torowałyśmy sobie tutaj drogę.</p>

    <p class="tekst-glowny">Żadnych nie widziałam i&nbsp;przeszło mi przez myśl, że może byłyśmy wyjątkowo ostrożne, nie chcąc, by ktoś przypadkowy trafił na przejście.</p>

    <p class="tekst-glowny">Praktycznie od razu odrzuciłam tę możliwość. Po przeskoku do 1931 roku byłyśmy kompletnie otumanione, działałyśmy instynktownie, zapewne w&nbsp;panice. Dowodził tego fakt, że nic nie pamiętałyśmy.</p>

    <p class="tekst-glowny">Dotychczas nie zastanawiałam się&nbsp;nad tym, że ta trzymiesięczna amnezja rozciągnęła się&nbsp;także na pierwsze minuty, może godziny po przejściu.</p>

    <p class="tekst-glowny">Czy w&nbsp;drugą stronę będzie tak samo?</p>

    <p class="tekst-glowny">Czy będę pamiętała Augusta jeszcze przez chwilę po tym, jak wrócę&nbsp;do swojego świata?</p>

    <p class="tekst-glowny">Przeszły mnie nieprzyjemne dreszcze i&nbsp;znów szybko odegnałam myśli o&nbsp;tym, co będzie się działo. Skupiłam się&nbsp;na szukaniu drzew. Dąb i&nbsp;grab. Musiały wyróżniać się&nbsp;na tle sosnowego lasu, ale znajdować się&nbsp;w&nbsp;głębi, tak by niewiele osób mogło je dostrzec.</p>

    <p class="tekst-glowny">Sprawdzenie terenu zajmowało stanowczo za dużo czasu, a&nbsp;ja nadal niczego nie znalazłam. W&nbsp;końcu wróciłam na drogę z&nbsp;nadzieją, że przy samochodzie będzie czekał August z&nbsp;dobrymi wieściami.</p>

    <p class="tekst-glowny">Wyszłam jednak tak daleko, że ledwo widziałam mercedesa. Zaznaczyłam miejsce, po czym ruszyłam w&nbsp;stronę auta, nigdzie nie dostrzegając Bekkera.</p>

    <p class="tekst-glowny">Otworzyłam drzwi i&nbsp;spojrzałam na Sobę.</p>

    <p class="tekst-glowny">&ndash;&nbsp;I&nbsp;jak? &ndash; spytałam.</p>

    <p class="tekst-glowny">&ndash;&nbsp;Nudzę się&nbsp;jak, kurwa, mops.</p>

    <p class="tekst-glowny">&ndash;&nbsp;Przynajmniej nie musisz łazić po lesie.</p>

    <p class="tekst-glowny">&ndash;&nbsp;Tylko kleszcza do naszych czasów nie przynieś &ndash; poradziła.</p>

    <p class="tekst-glowny">&ndash;&nbsp;O&nbsp;tej porze roku chyba tu ich nie ma.</p>

    <p class="tekst-glowny">&ndash;&nbsp;Ano, może nie &ndash; przyznała. &ndash; Te nocne przymrozki są w&nbsp;stanie człowieka zabić, co dopiero…</p>

    <p class="tekst-glowny">&ndash;&nbsp;Agnes! &ndash; rozległo się&nbsp;wołanie.</p>

    <p class="tekst-glowny">Mogło znaczyć tylko jedno.</p>

    <p class="tekst-glowny">Natychmiast obróciłam się&nbsp;w&nbsp;kierunku nadchodzącego Augusta i&nbsp;potwierdziłam zarówno moją największą nadzieję, jak i&nbsp;obawę. Znalazł drzewa.</p>
  </section>
</div>


<div class="titlepage" id="calibre_link-41">
  <section type="chapter" role="doc-chapter">
    <h2 class="chapter"><a href="#calibre_link-102" class="calibre2">19</a></h2>

    <p class="tekst-glowny-1-akapit">Dąb był wiekowy, ale w&nbsp;niczym nie przypominał tych gigantów, które znałam ze swoich czasów. Tutaj mógł mieć jakieś dwieście lat, stojący obok niego grab może sto.</p>

    <p class="tekst-glowny">Przemknęło mi przez myśl, że jeśli te drzewa są koniecznym elementem przejścia, teoretycznie mogłabym cofnąć się&nbsp;do początku dziewiętnastego wieku. O&nbsp;ile podróże w&nbsp;ogóle działały w&nbsp;taki sposób. Nie mogłam wykluczyć, że połączenie istnieje tylko między dwoma punktami &ndash; 1931 oraz 2025 rokiem.</p>

    <p class="tekst-glowny">Zaraz potem przypomniałam sobie, co mówiła ta druga ja. Nie można cofnąć się&nbsp;dalej niż do miejsca, w&nbsp;którym już się&nbsp;pojawiło.</p>

    <p class="tekst-glowny">W&nbsp;nagraniu było zapewne wiele innych informacji, które mogłyby mi pomóc, ale dostałam tylko ich skrawki. Resztę musiałam sobie dopowiedzieć. Lub zweryfikować w&nbsp;praktyce.</p>

    <p class="tekst-glowny">Patrzyłam na dąb i&nbsp;grab, zastanawiając się, co należy zrobić, żeby przekroczyć barierę czasu. Czy wystarczy przejść&nbsp;pod łukiem, który naturalnie utworzyły? Może należy wejść od odpowiedniej strony, w&nbsp;odpowiednim miejscu? Dotknąć pni? Myśleć o&nbsp;czymś konkretnym?</p>

    <p class="tekst-glowny">Zaraz nadeszły inne pytania.</p>

    <p class="tekst-glowny">Jak wiele osób przypadkowo tędy przeszło? Jak wiele zostało wyrzuconych gdzieś w&nbsp;czasie?</p>

    <p class="tekst-glowny">Dzięki siostrze wiedziałam, że odbycie tej podróży bez znieczulenia jest właściwie samobójstwem. Zatem ci, którzy trafili tu przez ślepy los, postradali umysł. W&nbsp;szpitalach psychiatrycznych w&nbsp;moim czasie mogli znajdować się&nbsp; podróżnicy z&nbsp;trzydziestego pierwszego roku. Tu zaś ich odpowiednicy z&nbsp;XXI wieku trafiali Bóg jeden wie gdzie.</p>

    <p class="tekst-glowny">Wszystko to za sprawą Infułata. I&nbsp;tego, co robił śmiałkom próbującym przedostać się&nbsp;do nie swojego świata.</p>

    <p class="tekst-glowny">Odsunęłam te myśli, nie było sensu się&nbsp;nad tym zastanawiać.</p>

    <p class="tekst-glowny">Zerknęłam na Sobę, którą&nbsp;podtrzymywaliśmy wraz z&nbsp;Augustem. W&nbsp;jego oczach wciąż kołatały się&nbsp;pytania o&nbsp;to, co mam zamiar zrobić.</p>

    <p class="tekst-glowny">Na razie nie było to przesadnie skomplikowane.</p>

    <p class="tekst-glowny">&ndash;&nbsp;Pomóż mi ją usadzić &ndash; powiedziałam.</p>

    <p class="tekst-glowny">&ndash;&nbsp;Sama się&nbsp;usadzę.</p>

    <p class="tekst-glowny">&ndash;&nbsp;Nie dyskutuj &ndash; mruknęłam.</p>

    <p class="tekst-glowny">Zaraz potem wraz z&nbsp;Bekkerem pomogliśmy Zuzie przysiąść przy jednej z&nbsp;sosen. Wbrew temu, co mówiła, jej stan wykluczał samodzielne dokonanie nawet tak prostej czynności. Gdybyśmy ją&nbsp;puścili, runęłaby jak kłoda.</p>

    <p class="tekst-glowny">August się&nbsp;wyprostował, ja kucnęłam przy swojej torbie. Wyjęłam z&nbsp;niej dwie fiolki luminalu, czując na sobie ciężkie spojrzenie Bekkera. Podałam jedną przyjaciółce, a&nbsp;sama otworzyłam drugą.</p>

    <p class="tekst-glowny">&ndash;&nbsp;Co to jest? &ndash; spytał August.</p>

    <p class="tekst-glowny">&ndash;&nbsp;Też chciałabym to wiedzieć &ndash; zauważyła cicho Soba. &ndash; Choć nie, właściwie może lepiej nie…</p>

    <p class="tekst-glowny">Obawiałam się, że będę musiała pomóc jej wypić, ale poradziła sobie sama. Zaraz potem ja wzięłam swoją dawkę.</p>

    <p class="tekst-glowny">&ndash;&nbsp;Jak wiele czasu mamy? &ndash; spytała.</p>

    <p class="tekst-glowny">&ndash;&nbsp;Jakieś pół godziny.</p>

    <p class="tekst-glowny">&ndash;&nbsp;Jezu, co to jest?</p>

    <p class="tekst-glowny">&ndash;&nbsp;Przed chwilą nie chciałaś wiedzieć.</p>

    <p class="tekst-glowny">&ndash;&nbsp;Racja &ndash; odparła pod nosem.</p>

    <p class="tekst-glowny">Potem jej głowa lekko opadła.</p>

    <p class="tekst-glowny">Nie miałyśmy już&nbsp;wiele czasu, przypuszczałam, że organizm Zuzy stopniowo się wyłącza, a&nbsp;barbiturany niekoniecznie pomogą.</p>

    <p class="tekst-glowny">Wrzuciłam puste fiolki do torby, upewniłam się, że mam dwie zapasowe i&nbsp;że mój maszynopis jest na miejscu. Bekker właśnie na nim skupił uwagę, rozumiejąc chyba, że gdyby miał dowiedzieć się, co wypiłyśmy, już&nbsp;bym mu o&nbsp;tym powiedziała.</p>

    <p class="tekst-glowny">Podniosłam na niego wzrok.</p>

    <p class="tekst-glowny">&ndash;&nbsp;Nie pytałeś, co pisałam przez ten cały czas &ndash; zauważyłam.</p>

    <p class="tekst-glowny">&ndash;&nbsp;Bo sobie tego nie życzyłaś.</p>

    <p class="tekst-glowny">&ndash;&nbsp;Przecież nic nie mówiłam.</p>

    <p class="tekst-glowny">&ndash;&nbsp;Nie musiałaś &ndash; odparł.</p>

    <p class="tekst-glowny">Podniosłam się&nbsp;i&nbsp;otrzepałam kolano z&nbsp;leśnej ściółki, jakby miało jakiekolwiek znaczenie to, jak się&nbsp;prezentuję.</p>

    <p class="tekst-glowny">&ndash;&nbsp;Chcesz wiedzieć? &ndash; spytałam.</p>

    <p class="tekst-glowny">&ndash;&nbsp;Oczywiście.</p>

    <p class="tekst-glowny">&ndash;&nbsp;Pisałam o&nbsp;nas.</p>

    <p class="tekst-glowny">&ndash;&nbsp;O&nbsp;nas?</p>

    <p class="tekst-glowny">Uśmiechnęłam się&nbsp;z&nbsp;nadzieją, że odpowie tym samym. Na twarzy Augusta próżno było jednak szukać&nbsp;śladów radości.</p>

    <p class="tekst-glowny">&ndash;&nbsp;Spisałam naszą historię &ndash; dodałam.</p>

    <p class="tekst-glowny">&ndash;&nbsp;W&nbsp;jakim celu?</p>

    <p class="tekst-glowny">&ndash;&nbsp;Żeby się nią&nbsp;z&nbsp;kimś podzielić.</p>

    <p class="tekst-glowny">&ndash;&nbsp;Z&nbsp;kim?</p>

    <p class="tekst-glowny">Z&nbsp;sobą, August.</p>

    <p class="tekst-glowny">Tak chciałam odpowiedzieć. Tak zarazem odpowiedzieć nie mogłam pod żadnym pozorem.</p>

    <p class="tekst-glowny">&ndash;&nbsp;Z&nbsp;tym, z&nbsp;kim trzeba &ndash; odparłam. &ndash; Masz coś przeciwko?</p>

    <p class="tekst-glowny">&ndash;&nbsp;Cóż, nieco to osobliwe…</p>

    <p class="tekst-glowny">&ndash;&nbsp;Obiecuję, że maszynopis nie trafi w&nbsp;niepowołane ręce.</p>

    <p class="tekst-glowny">Marszczył czoło, przyglądając mi się&nbsp;z&nbsp;coraz większym niezrozumieniem. Próbował je ukryć, jakby uznawał, że w&nbsp;jakiś sposób może ująć siły łączącemu nas uczuciu, ale miał przecież pełne prawo do wątpliwości.</p>

    <p class="tekst-glowny">Zbliżył&nbsp;się, a&nbsp;potem położył mi ręce na biodrach. Kiedy poczułam, jak mocno je ściska, miałam wrażenie, że nie zamierza już mnie puścić.</p>

    <p class="tekst-glowny">&ndash;&nbsp;O&nbsp;wielu rzeczach nie mogę&nbsp;ci powiedzieć &ndash; odezwałam się.</p>

    <p class="tekst-glowny">&ndash;&nbsp;To akurat wydedukowałem.</p>

    <p class="tekst-glowny">&ndash;&nbsp;Ale mogę&nbsp;cię zapewnić, że gdybym mogła zostać, zostałabym.</p>

    <p class="tekst-glowny">Spodziewałam się dostrzec na jego twarzy zdziwienie, protest, niezgodę&nbsp;na to, co właśnie usłyszał. Bekker był jednak na to gotowy. Nie zaskoczyły go moje słowa, musiał sam dojść do wniosku, że wszystko, co się&nbsp;dzieje, prowadzi do rozstania.</p>

    <p class="tekst-glowny">&ndash;&nbsp;Nie jesteś zdziwiony &ndash; rzuciłam.</p>

    <p class="tekst-glowny">&ndash;&nbsp;Nie.</p>

    <p class="tekst-glowny">&ndash;&nbsp;Więc spodziewałeś&nbsp;się, że będziemy musieli się&nbsp;pożegnać?</p>

    <p class="tekst-glowny">Skinął lekko głową.</p>

    <p class="tekst-glowny">Czy on mógł rozumieć więcej, niż sądziłam?</p>

    <p class="tekst-glowny">Czy intuicyjnie wyczuwał, że nie należę do jego świata?</p>

    <p class="tekst-glowny">&ndash;&nbsp;Jak? &ndash; zapytałam. &ndash; Skąd wiedziałeś?</p>

    <p class="tekst-glowny">&ndash;&nbsp;Z&nbsp;twoich spojrzeń i&nbsp;gestów, z&nbsp;twojego milczenia.</p>

    <p class="tekst-glowny">Stał tak blisko mnie, że czułam jego oddech wpadający do moich ust. Starałam się&nbsp;oprzeć wrażeniu, że August wie wszystko, rozumie wszystko, akceptuje wszystko. Była to przecież tylko złuda, w&nbsp;którą chciało wierzyć moje serce.</p>

    <p class="tekst-glowny">&ndash;&nbsp;Już&nbsp;się nie zobaczymy, prawda? &ndash; spytał.</p>

    <p class="tekst-glowny">Zdołałam tylko lekko skinąć głową.</p>

    <p class="tekst-glowny">&ndash;&nbsp;Nie ma żadnego sposobu, żeby to zmienić? &ndash; dodał.</p>

    <p class="tekst-glowny">&ndash;&nbsp;Nie.</p>

    <p class="tekst-glowny">&ndash;&nbsp;Jesteś…</p>

    <p class="tekst-glowny">&ndash;&nbsp;Jestem pewna, August &ndash; ucięłam, nie mogąc znieść bólu w&nbsp;jego oczach.</p>

    <p class="tekst-glowny">Przez moment milczeliśmy, czując, jak oddalamy się od siebie.</p>

    <p class="tekst-glowny">&ndash;&nbsp;Zakładasz, że ci na to pozwolę &ndash; odezwał się.</p>

    <p class="tekst-glowny">&ndash;&nbsp;A&nbsp;nie pozwolisz?</p>

    <p class="tekst-glowny">&ndash;&nbsp;Jeśli mam coś&nbsp;do powiedzenia, nie.</p>

    <p class="tekst-glowny">Zerknęłam na Zuzę, a&nbsp;jemu tyle wystarczyło, by zrozumiał, że ani on, ani ja nie mamy w&nbsp;tej sprawie nic do powiedzenia. Zbliżyłam się jeszcze o&nbsp;centymetr, może pół. Od razu wziął mnie w&nbsp;ramiona.</p>

    <p class="tekst-glowny">Zamknęłam oczy, mocno się&nbsp;w&nbsp;niego wtulając, wdychając jego zapach, próbując zabrać ze sobą&nbsp;jakąś cząstkę&nbsp;jego.</p>

    <p class="tekst-glowny">&ndash;&nbsp;Możesz mi powiedzieć cokolwiek? &ndash; spytał.</p>

    <p class="tekst-glowny">&ndash;&nbsp;Nie.</p>

    <p class="tekst-glowny">Odpowiedź była krótka i&nbsp;zdecydowana, ale wiedziałam, że usłyszy w&nbsp;niej też żal, który cały czas mi towarzyszył. Chciałam wyjawić mu, co mnie spotkało, zarysować całą sytuację, opowiedzieć siebie w&nbsp;pełni.</p>

    <p class="tekst-glowny">Nie sądziłam jednak, by uwierzył. Dopóki wszystko pozostawało w&nbsp;sferze niedopowiedzeń i&nbsp;jego domysłów, mógł&nbsp;jakoś to przyjąć. W&nbsp;momencie, kiedy prawda nabierze konkretnych kształtów, umysł Bekkera się zbuntuje.</p>

    <p class="tekst-glowny">Musiałam też&nbsp;wziąć pod uwagę, że wiedza, którą bym go obarczyła, zmieniłaby historię&nbsp;w&nbsp;sposób niemożliwy do przewidzenia. Co, jeśli na fali uwielbienia dla nazizmu przekazałby Hitlerowi lub jego następcy szczegóły tego, czego się dowiedział? Co, jeśli naziści uzyskaliby wgląd w&nbsp;przyszłość?</p>

    <p class="tekst-glowny">Wzdrygnęłam się&nbsp;na samą myśl, a&nbsp;on to wyczuł. Objął mnie mocniej, a&nbsp;ja przywarłam do niego, jakbyśmy dzięki temu mieli nigdy się nie rozstać.</p>

    <p class="tekst-glowny">&ndash;&nbsp;Agnes…</p>

    <p class="tekst-glowny">&ndash;&nbsp;Tak?</p>

    <p class="tekst-glowny">&ndash;&nbsp;Musi istnieć jakiś sposób.</p>

    <p class="tekst-glowny">&ndash;&nbsp;Nie istnieje.</p>

    <p class="tekst-glowny">&ndash;&nbsp;Musi &ndash; uparł się. &ndash; Bo są na tym świecie rzeczy niepoddające się&nbsp;podziałowi.</p>

    <p class="tekst-glowny">Miał więcej racji, niż mu się&nbsp;wydawało. Kwarki zawsze występowały w&nbsp;połączeniach, elektrony chyba też się nie dzieliły. Komórek nie dawało się&nbsp;przepołowić na dwie żywe jednostki.</p>

    <p class="tekst-glowny">Mnie również&nbsp;wydawało się, że zaliczamy się&nbsp;do tych elementów natury. Nie wierzyłam, że możemy istnieć osobno.</p>

    <p class="tekst-glowny">&ndash;&nbsp;Dokądkolwiek zmierzacie, mogę udać się z&nbsp;wami &ndash; dodał.</p>

    <p class="tekst-glowny">&ndash;&nbsp;Nie możesz.</p>

    <p class="tekst-glowny">&ndash;&nbsp;Poradzę sobie wszędzie &ndash; odparł. &ndash; Liczy się&nbsp;dla mnie tylko to, żeby ciebie tam nie brakowało.</p>

    <p class="tekst-glowny">&ndash;&nbsp;Nie w&nbsp;tym rzecz.</p>

    <p class="tekst-glowny">Odsunął mnie lekko, by spojrzeć mi w&nbsp;oczy.</p>

    <p class="tekst-glowny">&ndash;&nbsp;W&nbsp;czym w&nbsp;takim razie? &ndash; zapytał.</p>

    <p class="tekst-glowny">Co miałam odpowiedzieć?</p>

    <p class="tekst-glowny">Jak mogłam mu cokolwiek wyjaśnić?</p>

    <p class="tekst-glowny">Okazało się, że nie musiałam.</p>

    <p class="tekst-glowny">Kiedy zobaczył łzy w&nbsp;moich oczach, zrozumiał, że nie ma żadnego sposobu, byśmy ocalili to, co między nami. Byśmy ocalili nas. Otarł mój policzek, potem zrobił to ponownie. Czułam, że zaraz zacznę dygotać, jakbym nagle znalazła się&nbsp;pośrodku otwartej przestrzeni, na której szaleje wichura.</p>

    <p class="tekst-glowny">August znów przyciągnął mnie do siebie.</p>

    <p class="tekst-glowny">&ndash;&nbsp;Nigdy o&nbsp;tobie nie zapomnę &ndash; powiedział.</p>

    <p class="tekst-glowny">Coś we mnie pękło, gdy uświadomiłam sobie, że nie mogę odpowiedzieć tym samym. Tamy puściły, zalałam się&nbsp;łzami, które wsiąkały w&nbsp;ubranie Bekkera.</p>

    <p class="tekst-glowny">Nic z&nbsp;rzeczy, które znajdowały się&nbsp;w&nbsp;maszynopisie, nie mogło oddać tego uczucia. W&nbsp;żaden sposób nie mogłam zabrać go ze sobą. Nie miałam jak go ocalić i&nbsp;czułam, że wraz z&nbsp;jego zniknięciem sama umrę.</p>

    <p class="tekst-glowny">Tyle że tak się nie stanie.</p>

    <p class="tekst-glowny">Nie będę nawet pamiętała, co straciłam. Nie będę miała świadomości, jak wiele przepadło.</p>

    <p class="tekst-glowny">Owszem, przeczytam to wszystko, co wystukałam na maszynie przy Fischer Strasse, ignorując ból w&nbsp;dłoni i&nbsp;starając się nie robić błędów. Może nawet w&nbsp;to wszystko uwierzę. Może coś&nbsp;poczuję.</p>

    <p class="tekst-glowny">Nie będzie to jednak miało żadnego związku z&nbsp;tym, co czułam teraz. Będę&nbsp;miała wrażenie, że to wszystko dotyczy kogoś innego.</p>

    <p class="tekst-glowny">Nie wiedziałam, jak długo płakałam. Nie miałam pojęcia, jak długo trwaliśmy w&nbsp;bezruchu przy dwóch drzewach, złączeni jak dwa elementy przyrody, których żadna siła nie powinna rozdzielać.</p>

    <p class="tekst-glowny">Zuza odpłynęła, luminal dawno zrobił&nbsp;swoje w&nbsp;wycieńczonym organizmie.</p>

    <p class="tekst-glowny">Ja także mogłam odnotować już&nbsp;efekty. Powieki powoli mi się&nbsp;zamykały, w&nbsp;głowie zaczynało się&nbsp;mącić.</p>

    <p class="tekst-glowny">Musiałam ruszać.</p>

    <p class="tekst-glowny">&ndash;&nbsp;Przepraszam &ndash; powiedziałam cicho.</p>

    <p class="tekst-glowny">Lekko się odsunął, tym razem jednak ze świadomością, że nie będzie mógł już&nbsp;nigdy przyciągnąć mnie do siebie. Zrobiłam krok do tyłu, potem wskazałam mu trasę, którą&nbsp;przyszliśmy.</p>

    <p class="tekst-glowny">&ndash;&nbsp;Musisz iść &ndash; powiedziałam.</p>

    <p class="tekst-glowny">Miałam wrażenie, że mój głos staje się&nbsp;niewyraźny. Obraz przed oczami z&nbsp;pewnością już&nbsp;taki był.</p>

    <p class="tekst-glowny">&ndash;&nbsp;Agnes…</p>

    <p class="tekst-glowny">&ndash;&nbsp;Musisz &ndash; podkreśliłam. &ndash; Jak najszybciej.</p>

    <p class="tekst-glowny">Nie ruszył się&nbsp;ani o&nbsp;krok.</p>

    <p class="tekst-glowny">&ndash;&nbsp;August, błagam cię &ndash; rzuciłam. &ndash; Musisz szybko wrócić do auta, inaczej wszystko będzie stracone.</p>

    <p class="tekst-glowny">Nadal nic.</p>

    <p class="tekst-glowny">&ndash;&nbsp;Proszę&nbsp;cię, zaufaj mi.</p>

    <p class="tekst-glowny">Miałam świadomość, że to zrobi. Moje łzy powiedziały mu więcej niż słowa.</p>

    <p class="tekst-glowny">Wziął mnie za rękę, ucałował ją, potem zbliżył się&nbsp;jeszcze na chwilę, jeszcze na jeden pocałunek. Ten ostatni był pospieszny, łapczywy, jakbyśmy próbowali wyrwać naszą przyszłość z&nbsp;kleszczy okrutnego losu.</p>

    <p class="tekst-glowny">Zaraz potem August się&nbsp;cofnął, jego ręce powoli zsunęły się&nbsp;z&nbsp;mojej talii, a&nbsp;ja wiedziałam, że to ostatni raz, kiedy czułam na ciele ich dotyk.</p>

    <p class="tekst-glowny">Zrobił kolejny krok w&nbsp;tył, głęboko pogubiony, niemal znokautowany. Próbowałam jeszcze raz poprosić, by nas zostawił, by już odszedł. Teraz, jak najszybciej, póki jeszcze pora.</p>

    <p class="tekst-glowny">Zaczął się oddalać. Wyglądał jednak, jakby został dokładnie tam, gdzie był, kiedy mnie całował. I&nbsp;jakby już nigdy miał nie opuścić tego miejsca.</p>

    <p class="tekst-glowny">Odwrócił się&nbsp;na moment, tylko raz.</p>

    <p class="tekst-glowny">Wówczas przekonałam się, że z&nbsp;oczu w&nbsp;kolorze <span class="wyroznienie">polizeiblau</span> także mogą płynąć łzy.</p>
  </section>
</div>


<div class="titlepage" id="calibre_link-42">
  <section type="chapter" role="doc-chapter">
    <h2 class="chapter"><a href="#calibre_link-103" class="calibre2">20</a></h2>

    <p class="tekst-glowny-1-akapit">Musiałam postawić tamę emocjom, musiałam skupić się&nbsp;na tym, by sprowadzić Zuzę z&nbsp;powrotem do naszych czasów. Z&nbsp;trudem ją podniosłam, zarzuciłam sobie jej rękę na ramię, potem zaczęłam niezgrabnie stawiać kroki w&nbsp;stronę&nbsp;przejścia.</p>

    <p class="tekst-glowny">Soba nie straciła przytomności, z&nbsp;moją&nbsp;pomocą jakoś utrzymywała się&nbsp;na nogach. Mamrotała niewyraźnie, co dało mi pewność, że jest w&nbsp;odpowiednim stanie do podróży.</p>

    <p class="tekst-glowny">Zbliżyłyśmy się do dębu i&nbsp;stanęłyśmy tak, byśmy obydwie zmieściły się&nbsp;między drzewami. Nadal nie wiedziałam, co konkretnie mam zrobić, by to zadziałało.</p>

    <p class="tekst-glowny">Przemknęło mi przez głowę, że może bez tej wiedzy się nie uda. Może klucz do bramy między czasami znajdował się&nbsp;gdzieś w&nbsp;moim spalonym iPhonie. Może całe to przedsięwzięcie okaże się&nbsp;beznadziejną,&nbsp;żałosną próbą, zakończoną całkowitym fiaskiem.</p>

    <p class="tekst-glowny">Serce zabiło mi szybciej na myśl, że mogłabym wrócić do Augusta.</p>

    <p class="tekst-glowny">Zamknęłam oczy, przeklinając się&nbsp;w&nbsp;duchu za egoizm. Zaraz potem postawiłam krok naprzód, uważając, by Soba nie straciła równowagi.</p>

    <p class="tekst-glowny">Poprowadziłam nas jeszcze dalej, minęłyśmy już&nbsp;powyginane w&nbsp;łuk gałęzie.</p>

    <p class="tekst-glowny">Nadal nic.</p>

    <p class="tekst-glowny">Może przejściu nie towarzyszył żaden efekt? Może po prostu…</p>

    <p class="tekst-glowny">Nagle poczułam, że coś się zmieniło. Wydawało mi się, jakbym nastąpiła na ruchome piaski, tymczasem ziemia pod moimi stopami wciąż była jedynie twardym leśnym podłożem.</p>

    <p class="tekst-glowny">Zrobiło mi się nieswojo, jakbym wchodziła do czegoś, z&nbsp;czego już&nbsp;się nie wydostanę.</p>

    <p class="tekst-glowny">To działo się naprawdę.</p>

    <p class="tekst-glowny">Poprawiłam torbę na ramieniu, bo zdjął mnie irracjonalny strach, że za moment ją stracę, a&nbsp;wraz z&nbsp;nią Augusta i&nbsp;wszystko, co razem przeżyliśmy.</p>

    <p class="tekst-glowny">Jak wiele da mi ta historia? Jak wiele dzięki niej uda mi się&nbsp;ocalić? Starałam się&nbsp;pisać najlepiej, jak potrafiłam, licząc na to, że strony popełnione ukradkiem podczas pracy w&nbsp;banku nie pójdą na marne, że będę&nbsp;umiała odpowiednio przekazać emocje.</p>

    <p class="tekst-glowny">Boże, może tyle wystarczy. Przecież zdarzało mi się&nbsp;żyć życiem tej czy innej bohaterki z&nbsp;ulubionych powieści, wchodzić w&nbsp;jej buty, emocjonalnie doświadczać tego, co ona. Może dzięki temu uda się ocalić Augusta Bekkera w&nbsp;moim sercu.</p>

    <p class="tekst-glowny">Nawet jeśli, nie będzie to to samo. Nie było sensu się&nbsp;oszukiwać.</p>

    <p class="tekst-glowny">Zrobiłam krok naprzód, czując, że stopa zapada mi się&nbsp;coraz bardziej. Mimo to nadal znajdowała się&nbsp;na leśnej ściółce, nic nadzwyczajnego się z&nbsp;nią&nbsp;nie działo.</p>

    <p class="tekst-glowny">Przynajmniej do pewnego momentu.</p>

    <p class="tekst-glowny">Naraz bowiem zobaczyłam, że zaczyna niknąć, rozpływać się&nbsp;w&nbsp;powietrzu. Podobnie jak drzewa wokół.</p>

    <p class="tekst-glowny">Przeraziłam się, że to efekt działania luminalu, który za sekundę zwali mnie z&nbsp;nóg.</p>

    <p class="tekst-glowny">Nie mogłam dłużej czekać. Musiałam iść.</p>

    <p class="tekst-glowny">Mimo to nie potrafiłam zrobić tego jednego, koniecznego kroku. Nie potrafiłam raz na zawsze pożegnać się z&nbsp;Augustem, usunąć wszystkie wspomnienia z&nbsp;ostatnich trzech miesięcy i&nbsp;wyzerować swoje serce.</p>

    <p class="tekst-glowny">Nie mogłam się&nbsp;do tego zmusić.</p>

    <p class="tekst-glowny">Dopiero gdy poczułam, że Zuza zaczyna ciążyć na moim ramieniu bardziej, ocknęłam się. Dotarło do mnie, że traci przytomność. I&nbsp;że za moment do niej dołączę.</p>

    <p class="tekst-glowny">Jeszcze raz sprawdziłam torbę. Maszynopis, niezbędne notatki. Wszystko było na swoim miejscu.</p>

    <p class="tekst-glowny">Czas, bym ja także się w&nbsp;nim znalazła.</p>
  </section>
</div>


<div class="titlepage" id="calibre_link-43">
  <section type="chapter" role="doc-chapter">
    <h2 class="chapter"><a href="#calibre_link-104" class="calibre2">21</a></h2>

    <p class="tekst-glowny-1-akapit">Każdy kolejny krok był jak zapadanie się&nbsp;w&nbsp;ciemne, gęste i&nbsp;lepkie bagno. Zdawało się&nbsp;przenikać moje stopy, potem łydki, uda i&nbsp;całą resztę ciała, wnikać we mnie, zostawiać obleśne ślady, jak dotyk czegoś oślizgłego.</p>

    <p class="tekst-glowny">Mimo to parłam naprzód, podtrzymując coraz mocniej ciążącą mi na ramieniu Zuzę. Nie wchodziłyśmy w&nbsp;mrok, byłyśmy mrokiem. Coś, co powinno być na zewnątrz, nagle ożyło w&nbsp;nas. Wyżerało nas z&nbsp;ohydną łapczywością.</p>

    <p class="tekst-glowny">We wszechogarniającej ciemności dostrzec można było tylko ciemnoszare linie, jakby jedną&nbsp;wielką, gigantyczną&nbsp;pajęczynę lub linki przypadkowo rozwieszone na płótnie świata.</p>

    <p class="tekst-glowny">Robiłam krok za krokiem, odnosząc wrażenie, jakbym grzęzła coraz bardziej.</p>

    <p class="tekst-glowny">Wówczas pojawił się&nbsp;on. Nie, nie on.</p>

    <p class="tekst-glowny">Wtedy pojawiło się&nbsp;to, co nazywało się&nbsp;Infułatem.</p>

    <p class="tekst-glowny">Biała mitra z&nbsp;purpurowym dodatkiem. Biała sutanna z&nbsp;czarną&nbsp;komżą.</p>

    <p class="tekst-glowny">I&nbsp;pastorał w&nbsp;ręce.</p>

    <p class="tekst-glowny">Zbliżałam się, popychana do niego siłą, której nie rozumiałam. Nagle poczułam, że mrok wlewa mi się&nbsp;do gardła, do nosa, że nie mogę oddychać i&nbsp;zaraz się&nbsp;uduszę.</p>

    <p class="tekst-glowny">Powinnam była wziąć więcej luminalu. Na Boga, trzeba było spróbować z&nbsp;dwiema dawkami, nawet trzema, byleby tylko…</p>

    <p class="tekst-glowny">Byleby…</p>

    <p class="tekst-glowny">Nie potrafiłam patrzeć na istotę przede mną. Nie potrafiłam też jednak oderwać wzroku.</p>

    <p class="tekst-glowny">Wlepiałam go w&nbsp;głęboką czerń oczu Infułata. Były nieruchome, pozbawione spojówek, a&nbsp;mimo to wpatrzone we mnie.</p>

    <p class="tekst-glowny">Ciemność, która mnie przenikała, zaczęła wypływać z&nbsp;kącików jego oczu, lać się&nbsp;po twarzy, kapać na białą sutannę.</p>

    <p class="tekst-glowny">Jego usta lekko się&nbsp;rozwarły, wylały się&nbsp;z&nbsp;nich strużki tej samej smolistej mazi.</p>

    <p class="tekst-glowny">Podchodziłam, choć&nbsp;jedynym, czego pragnęłam, były odwrót&nbsp;i&nbsp;ucieczka.</p>

    <p class="tekst-glowny">Zatrzymałam się&nbsp;dwa metry przed nim. Nadal na mnie patrzył, teraz jednak dostrzegłam w&nbsp;jego oczach niewielki błysk. Raptem mignięcie. Pionową kreskę, która znikła, by zaraz znów się&nbsp;pojawić.</p>

    <p class="tekst-glowny">Moment później na górze dołączyła do niej pozioma.</p>

    <p class="tekst-glowny">W&nbsp;oczach Infułata zabłysnęły białe krzyże. Dławiłam się&nbsp;mrokiem, przerażeniem i&nbsp;tym, co widziałam przed sobą.</p>

    <p class="tekst-glowny">Kiedy krzyże zaczęły się&nbsp;obracać, zrobiłam wszystko, by cofnąć się o&nbsp;krok. Nie poruszyłam się&nbsp;jednak ani o&nbsp;centymetr.</p>

    <p class="tekst-glowny">Wiedziałam, że krzyże zaraz obrócą się w&nbsp;dół, a&nbsp;potem zatrzymają.</p>

    <p class="tekst-glowny">Łapczywie próbowałam nabrać tchu, ale nie byłam w&nbsp;stanie. Czułam, że umieram. I&nbsp;że dzieje się&nbsp;to w&nbsp;miejscu, z&nbsp;którego moja dusza nie znajdzie ucieczki.</p>

    <p class="tekst-glowny">Nagle usłyszałam swój głos.</p>

    <p class="tekst-glowny">Mówiący razem z&nbsp;głosem Zuzy.</p>

    <p class="tekst-glowny"><span class="wyroznienie">&ndash;&nbsp;Sancte Michael Archangele </span>&ndash; wypowiedziałyśmy. &ndash; <span class="wyroznienie">Defende nos in proelio, contra nequitiam et insidias diaboli esto praesidium.</span></p>

    <p class="tekst-glowny">Zamrugałam, mimo że moje powieki ani drgnęły. Infułat trwał przed nami w&nbsp;bezruchu, a&nbsp;krzyże wciąż powoli się&nbsp;obracały.</p>

    <p class="tekst-glowny"><span class="wyroznienie">&ndash;&nbsp;Imperet illi Deus, supplices deprecamur…</span></p>

    <p class="tekst-glowny">Nasze usta również się&nbsp;nie poruszały, mimo to płynęły z&nbsp;nich kolejne słowa.</p>

    <p class="tekst-glowny">Słowa zupełnie mi obce. A&nbsp;jednocześnie znane.</p>

    <p class="tekst-glowny"><span class="wyroznienie">&ndash;&nbsp;Tuque, Princeps militiae caelestis, Satanam aliosque spiritus malignos, qui ad perditionem animarum pervagantur in mundo, divina virtute, in infernum detrude…</span></p>

    <p class="tekst-glowny">Zaraz potem obydwie wyrzekłyśmy: „Amen”.</p>

    <p class="tekst-glowny">Mimo że nigdy nie uczyłam się łaciny, nigdy nie interesowałam się&nbsp;tekstami religijnymi, właściwie nawet nie chodziłam do kościoła, wiedziałam, co wypowiedziałyśmy. Była to modlitwa do świętego Michała Archanioła, zwana także egzorcyzmem prywatnym.</p>
  </section>
</div>






</body></html>
