<html>
<head>
<meta http-equiv="Content-Type" content="text/html;charset=utf-8" />
<link href="style.css" rel="stylesheet" type="text/css" />
<title>Niezwykłe początki znanych firm</title>
<script src="https://cdn.jsdelivr.net/npm/@tailwindcss/browser@4"></script>

<style>
p {
margin-left: 2px!important;
}
</style>
</head>
<body>


<div class="title-page" id="calibre_link-22">
  <p class="x5-txt" id="calibre_link-55">&nbsp;</p>

  <p class="y">Słynny „składnik numer 5” coca-coli, najpopularniejszego napoju świata, do dziś jest solą w&nbsp;oku konkurencji. Nad jego zdefiniowaniem i&nbsp;wydobyciem z&nbsp;liści koki pracowały pokolenia przedsiębiorców, a&nbsp;w&nbsp;tle ich działań tworzyła się medyczna i&nbsp;społeczna świadomość szkodliwości narkotyków.</p>

  <p class="x4-wstepny-cytat"><span class="em">NIE MA NIC ZŁEGO W&nbsp;PICIU<br class="calibre4" /> COCA-COLI, KTÓRA JEST<br class="calibre4" /> NAJZDROWSZYM NAPOJEM,<br class="calibre4" /> JAKI WIDZIAŁ ŚWIAT.</span></p>

  <p class="t3">ASA CANDLER</p>

  <p class="x4-wstepny-cytat1" id="calibre_link-56">(1851&ndash;1929)</p>
</div>


<div class="title-page" id="calibre_link-23">
  <p class="xi">„Odkryliśmy wyspę 15 mil od wybrzeża, zamieszkałą przez najbrzydszych i&nbsp;najbardziej bestialskich ludzi, jakich kiedykolwiek widziałem”&nbsp;&ndash; pisał Amerigo Vespucci, gdy dotarł do wybrzeża Wenezueli w&nbsp;1499 roku. „Wszyscy jej mieszkańcy mają policzki pełne zielonego zioła, które nieustannie żują, jak zwierzęta, w&nbsp;taki sposób, że niemal nie są w&nbsp;stanie mówić. Wokół swoich szyj noszą dwie tykwy &ndash; jedną z&nbsp;liśćmi, które przeżuwają, drugą z&nbsp;proszkiem. Co jakiś czas wkładają liście do ust, następnie za pomocą małego patyczka &ndash; uprzednio zwilżonego śliną &ndash; maczają go w&nbsp;proszku i&nbsp;wkładają do ust tak, aby przykładać patyk do policzków, w&nbsp;których trzymają zioła, które wciąż żują. Jesteśmy zdumieni tym zwyczajem i&nbsp;nie rozumiemy jego tajemnicy.” Słynny podróżnik opisał szeroko rozpowszechniony w&nbsp;Ameryce zwyczaj żucia liści koki (hiszp.&nbsp;<span class="em">acullico</span>), mieszanych z&nbsp;wapniem pozyskanym z&nbsp;opalanych muszli, co miało zwiększyć skuteczność działania koki.</p>

  <p class="x5-srodtytul">BOSKI DAR</p>

  <p class="xi"><span class="em">Acullico</span>, praktykowane od wieków wśród ludów andyjskich, pomagało tubylcom w&nbsp;walce ze zmęczeniem, głodem i&nbsp;pragnieniem, a&nbsp;nawet chorobą wysokościową. Cieza de Leon, Hiszpan, który podróżował w&nbsp;XVI wieku po całej Ameryce Południowej, notuje: „W&nbsp;całym Peru jest zwyczajem, aby od rana do świtu trzymać kokę w&nbsp;ustach, nigdy się jej nie pozbywając. Gdy zapytałem Indian, z&nbsp;jakiego powodu trzymają ją w&nbsp;ustach przez cały czas, odpowiadali, iż dodaje ona energii i&nbsp;wigoru &ndash; dzięki niej nie czuje się głodu”.</p>

  <p class="x5-txt">Inkowie znali właściwości koki już 8000 lat temu. Wierzyli, że tę boską roślinę ofiarował ludziom Manco Kapak, legendarny syn boga słońca i&nbsp;założyciel dynastii Inków. Miała ona ważne zadania: „Rozweselanie smutnych, uzupełnienie sił zmęczonych i&nbsp;wyczerpanych oraz nasycenie głodnych”. W&nbsp;państwie Inków koka służyła do bezpośredniego kontaktu z&nbsp;bogami, a&nbsp;szczególnie z&nbsp;Pachamamą, czyli matką ziemią i&nbsp;duchami przodków. Szamani (<span class="em">yacarca</span>) dobrze znali właściwości liści. Wiedzieli, że duże dawki, w&nbsp;połączeniu z&nbsp;wapniem, dają poczucie euforii i&nbsp;siły, mogą nawet powodować ekstazę. Dlatego koka z&nbsp;początku przysługiwała tylko ciężko pracującym robotnikom, żołnierzom i&nbsp;podróżnikom. Wyjątkiem były uroczyste święta, kiedy kosztować mogli jej wszyscy. Stopniowo liście koki stały się codzienną używką i&nbsp;cenionym lekiem na różne choroby. Po hiszpańskiej konkwiście okazało się, że można na niej dobrze zarobić. Jak donosił królowi Juan Matienzo, hiszpański sędzia kolonialny w&nbsp;Meksyku: „Rozwój i&nbsp;plantacje koki stanowią niezwykle istotną gałąź gospodarki”.</p>

  <p class="x5-srodtytul1">KOPALNIE OPARTE NA KOCE</p>

  <p class="xi">W&nbsp;1545 roku, w&nbsp;mieście Potosi na terytorium dzisiejszej Boliwii, kolonizatorzy odkryli duże złoża srebra. Szybko zastąpiło ono złoto, które w&nbsp;Nowym Świecie było produktem eksportowym. By zachęcać inwestorów do budowania kopalni, Korona Hiszpańska nawet obniżyła podatki od srebra. Efekt był piorunujący. W&nbsp;latach 1546&ndash;1601 połowa produkcji światowego srebra pochodziła właśnie z&nbsp;regionu Potosi. Srebro było Hiszpanii niezbędne, by pokrywać olbrzymie długi Korony. Wydobycie go w&nbsp;Potosi byłoby znakomitym interesem, gdyby nie jeden problem. Kopalnie w&nbsp;tym regionie były położone na wysokości 4000&nbsp;m n.p.m., gdzie nic nie rosło. Brakowało więc wszystkiego, a&nbsp;szczególnie żywności. Towary pierwszej potrzeby trafiały tam jedynie na plecach Indian. W&nbsp;samych kopalniach było nieznośnie zimno i&nbsp;grząsko. Pracowali w&nbsp;nich tylko niewolnicy &ndash; Indianie. W&nbsp;1550 roku pewien hiszpański duchowny określił kopalnie jako „usta piekieł, do których wchodzi co roku rzesza ludzi, poświęconych hiszpańskiemu bogowi &ndash; zachłanności”. Nawet kryminaliści w&nbsp;Europie nie pracowali w&nbsp;tak drastycznych warunkach. Aby przeżyć, górnicy potrzebowali liści koki. Przeznaczali na nie dwukrotnie więcej pieniędzy niż na jedzenie, napoje i&nbsp;ubrania łącznie. Ponieważ cena liści była w&nbsp;górach kilkunastokrotnie wyższa niż w&nbsp;regionie Cuzco, miejscu upraw, do regionu Potosi przybywało wielu handlarzy. Choć podatek od koki był w&nbsp;tym regionie najwyższy &ndash; stanowił aż 5% sprzedaży &ndash; interes był tak lukratywny, że w&nbsp;ogóle nie opłacało się uprawiać innych roślin, w&nbsp;tym podstawowych produktów rolnych. Nic dziwnego, że król Filip II szczerze wierzył, że bez koki kopalnie srebra przestaną pracować efektywnie. Sprzeciwił się w&nbsp;tej sprawie nawet Kościołowi, który, choć pobierał podatki z&nbsp;tego procederu, był przeciwny handlowi koką. Po pierwsze, nierozerwalne połączenie koki z&nbsp;kulturą Indian utrudniało chrystianizację. Po drugie, widząc dramatyczne warunki pracy w&nbsp;kopalniach, duchowni uważali, że koka jest „narzędziem diabła stworzonym dla całkowitej eksterminacji tubylców”. Z&nbsp;tego powodu Kościół doprowadził do zakazania upraw i&nbsp;stosowania koki w&nbsp;1569 roku. Zakaz ten uchylono na wniosek Filipa II, w&nbsp;zamian za podniesienie podatku z&nbsp;handlu koką do 10%.</p>

  <div class="ramka">
    <p class="x6-tytul-ciekaw">HISZPAŃSKIE EMBARGO INFORMACYJNE</p>

    <p class="x6-txt-ciekaw-pierwszy">Hiszpania po traktacie z&nbsp;Tordesillas z&nbsp;1494 roku miała prawo kontrolować wszystkie wiadomości z&nbsp;Nowego Świata. Jakim prawem? Boskim oczywiście, a&nbsp;przynajmniej zgodnie z&nbsp;wolą namiestnika Boga na Ziemi, czyli papieża. Król Hiszpanii, król Portugalii oraz papież Aleksander VI podzielili cały ówczesny kolonialny świat, czyli Afrykę i&nbsp;Amerykę, wzdłuż południka zlokalizowanego ok.&nbsp;2000 kilometrów na zachód od Wysp Zielonego Przylądka, na dwie części. Ponieważ papieżem był Hiszpan, to właśnie Hiszpanie otrzymali całą Amerykę Południową, a&nbsp;Portugalczycy „jedynie” Afrykę i&nbsp;dostęp do Indii i&nbsp;Chin. Brak elementarnej wiedzy geograficznej spowodował, iż w&nbsp;momencie podpisania traktatu Portugalczycy nie zdawali sobie sprawy, że otrzymali terytorium dzisiejszej Brazylii. W&nbsp;gruncie rzeczy nawet im na tym nie zależało, ponieważ traktat dotyczył bardziej praw nawigacji niż posiadania ziemi. Już wtedy Hiszpanie wiedzieli, że w&nbsp;Nowym Świecie znajdą złoto. Ostatnią rzeczą, jakiej potrzebowali, były kręcące się w&nbsp;pobliżu statki portugalskie, holenderskie, angielskie czy francuskie. Dlatego wszystkie zapisane informacje na temat Nowego Świata miały być poddane cenzurze króla, Świętej Inkwizycji oraz Casa de Contratación, założonej w&nbsp;1503 roku organizacji kontrolującej każdy aspekt kolonizacji, w&nbsp;tym przepływ wiadomości. Urzędnicy decydowali, które statki mają prawo wpływać na terytorium Nowego Świata i&nbsp;jaki towar mogą przewozić. Trudnili się także pobieraniem podatków i&nbsp;sądownictwem. Przepływ informacji był skutecznie zablokowany.</p>
  </div>

  <p class="x5-srodtytul">CZAS NA EUROPĘ</p>

  <p class="xi">Choć jezuiccy misjonarze szybko i&nbsp;wiernie dokumentowali zwyczaje Indian, w&nbsp;tym także uprawę koki i&nbsp;sposoby jej wykorzystywania, koka nie istniała w&nbsp;świadomości Europejczyków. W&nbsp;Europie nie było więc popytu na „boskie liście”.</p>

  <p class="x5-srodtytul">EUROPEJSKA KARIERA AMERYKAŃSKIEGO CUDU</p>

  <p class="xi">Informacje o&nbsp;koce pojawiły się w&nbsp;Europie dopiero w&nbsp;1565 roku, za sprawą książki hiszpańskiego lekarza, Nicolasa Monardesa, profesora Uniwersytetu w&nbsp;Sewilli, podróżnika specjalizującego się w&nbsp;kolekcjonowaniu roślin leczniczych. Sam nigdy nie był w&nbsp;Nowym Świecie, ale miał informacje z&nbsp;pierwszej ręki. Publikacja Monardesa zawierała dokładny opis wielu roślin z&nbsp;Nowego Świata, w&nbsp;tym tytoniu i&nbsp;koki &ndash; autor był zafascynowany faktem, że żujący kokę mogą żyć niemal bez jedzenia.</p>

  <p class="x5-srodtytul1">EUROPA PISZE O&nbsp;KOCE</p>

  <p class="xi">Pierwsza sadzonka koki przyjechała do Europy przy okazji… konfliktu pomiędzy Izaakiem Newtonem a&nbsp;Jacquesem Cassinim. Pierwszy twierdził, że Ziemia jest spłaszczoną kulą, drugi, że ma formę jajka i&nbsp;jest wyższa niż szersza. Aby rozstrzygnąć ten dylemat, który dla Francuzów urósł niemal do rangi narodowej, Francuska Akademia Nauk ufundowała dwie ekspedycje (do Nowego Świata i&nbsp;na Arktykę), których celem było zmierzenie lub wyznaczenie szerokości i&nbsp;długości Ziemi. Na statku, który wypłynął 16 maja 1735 roku i&nbsp;zmierzał ku równikowi, znalazło się dwóch badaczy: przyrodnik, matematyk i&nbsp;podróżnik Charles Marie de la Condamine, przyjaciel Woltera i&nbsp;zwolennik Newtona, oraz botanik Joseph de Jussieu. Pierwszy przywiózł z&nbsp;dżungli amazońskiej niezwykle rzadkie okazy drzewa chinowego, kryjącego tajemnice chininy, oraz drzewa gumowca. Drugi, poza krzewami heliotropu, dostarczył do Francji próbki krzewu koki, czyli krasnodrzewu pospolitego (łac.&nbsp;<span class="em">Erythroxylon coca</span>). Roślina została narysowana i&nbsp;opisana w&nbsp;encyklopedii Jeana-Baptiste Lamarcka w&nbsp;1786 roku. Około 1835 roku przeczytał o&nbsp;niej sir William Hooker, autor pierwszej anglojęzycznej publikacji o&nbsp;koce. Był to artykuł w&nbsp;„Companion to the Botanical Magazine”, piśmie botanicznym wydawanym w&nbsp;Królewskich Ogrodach Botanicznych w&nbsp;Kew. Świadomość „magicznych mocy” liści koki zaczęła kiełkować w&nbsp;świadomości ludzi w&nbsp;połowie XIX wieku dzięki pracom szwajcarskiego przyrodnika Johanna von Tschudiego, który przez kilka lat przebywał w&nbsp;Peru, gdzie zbierał i&nbsp;katalogował andyjskie rośliny. Odnotował, że „liście koki mogą być bardzo sprzyjające zdrowiu”. Europejczykom zapadła w&nbsp;pamięć szczególnie jedna z&nbsp;jego anegdot, wiernie opisująca 5 dni ciągłej pracy Indianina Hatuma Humanga, który, ciągle żując kokę, obył się niemal bez posiłków.</p>

  <p class="x5-srodtytul1">ŻUJ I&nbsp;ZWYCIĘŻAJ</p>

  <p class="xi">Egzotyczny na początku zwyczaj przyjął się w&nbsp;sporcie, w&nbsp;popularnej w&nbsp;połowie XIX wieku dyscyplinie: 24-godzinnym chodzie. Konkurencja, w&nbsp;czasie której można było przemierzyć 105 mil, przyciągała sportowców wysokimi nagrodami (o&nbsp;wartości nawet 10&nbsp;000 dolarów). Jednym z&nbsp;niepokonanych mistrzów tej konkurencji był Amerykanin Edward Payson Weston. W&nbsp;1876 roku przypłynął on do Anglii, by zmierzyć się z&nbsp;lokalnym mistrzem. Wygrał, co stało się powodem wielkiego zamieszania i&nbsp;to bynajmniej nie z&nbsp;powodów patriotycznych. Wszędobylscy reporterzy odkryli i&nbsp;nagłośnili fakt, iż Weston podczas zawodów żuł liście koki. Od tego momentu liście stały się nieodłącznym elementem sportów wyczynowych, zaczęły też zyskiwać sławę „leku na wszystko”, dzięki wydanej w&nbsp;roku 1858 publikacji <span class="em">O&nbsp;higienicznych i&nbsp;leczniczych właściwościach koki i&nbsp;o&nbsp;nerwowych chorobach generalnie</span>, autorstwa włoskiego lekarza Paola Mantegazzy. O&nbsp;wydarciu roślinie jej tajemnic zaczęli marzyć chemicy.</p>

  <p class="x5-srodtytul1">CHEMICY TROPIĄ TAJEMNICZY SKŁADNIK</p>

  <p class="xi">Kiedy Szwajcar Johann von Tschudi, który spopularyzował magiczną moc liści koki, przywiózł do Europy liście, przekazał je znajomemu profesorowi chemii Enrique Pizziemu, chcąc wyizolować aktywny składnik. Pizzi zgodził się &ndash; udało mu się wydzielić próbkę czystej kokainy, która wróciła do Tschudiego. Ten poprosił o&nbsp;analizę próbki swego przyjaciela, Frederica Wohlera, który z&nbsp;kolei przekazał ją swojemu najlepszemu uczniowi, Albertowi Niemannowi. Niemann po dokładnej analizie stwierdził, że aktywnym składnikiem jest… gips. Do dziś nie wiadomo, kto popełnił błąd &ndash; ważniejsze, że liście koki dostały drugą szansę. Kiedy z&nbsp;inicjatywy austriackiego księcia Ferdynanda fregata Novara ruszyła w&nbsp;podróż dookoła świata, łącząc wyprawę naukową ze szkoleniem dla oficerów marynarki, płynęła z&nbsp;pewną misją. Tuż przed rejsem, 15 marca 1857 roku, z&nbsp;załogą skontaktował się Frederic Wohler i&nbsp;poprosił o&nbsp;przywiezienie ok.&nbsp;50 funtów liści koki. Czekał na nie 2 lata. Drugą szansę otrzymał Albert Niemann &ndash; analiza składu liści stała się przedmiotem pracy doktorskiej młodego badacza. Niemann został doktorem dzięki poprawnemu wyizolowaniu kokainy z&nbsp;liści w&nbsp;1860 roku, choć dziś uważa się, że mógł popełnić plagiat podobnej pracy, autorstwa niemieckiego chemika Friedricha Gaedeckego z&nbsp;1855 roku. Dalsze badania, zanim się na dobre rozpoczęły, przerwała nagła i&nbsp;niewyjaśniona śmierć młodego uczonego. Na&nbsp;10 lat jego badania poszły w&nbsp;zapomnienie, co nie dziwi, ponieważ &ndash; choć kierunek był słuszny &ndash; były dopiero w&nbsp;początkowej fazie. Niemann zauważył psychofizyczne podobieństwo używania tego środka chemicznego do innych stymulantów, takich jak kawa czy tytoń (np.&nbsp;drętwienie języka). Badaczy europejskich zniechęcał także niedobór właściwego materiału do badań. Liście koki albo były trudno dostępne, albo &ndash; źle traktowane w&nbsp;czasie długiej podróży z&nbsp;Ameryki Południowej &ndash; traciły swe pobudzające właściwości. „Trudno dostępne” oznacza, że jednak gdzieś były… W&nbsp;1873 roku Alexander Bennett opublikował doktorat na temat porównania efektów kokainy, kofeiny i&nbsp;innych alkaloidów w&nbsp;„Edinburgh Medical Journal”. Uczony jednocześnie żalił się, że w&nbsp;jego kraju liście są niedostępne. Aby je uzyskać, i&nbsp;to za wysoką cenę, musiał podróżować do Paryża. Dlaczego właśnie do Paryża? To już zasługa geniuszu Angela Marianiego…</p>

  <p class="x5-srodtytul1">OD LEKARSTWA DO ZACHWYTU TŁUMÓW</p>

  <p class="xi">Pochodzący z&nbsp;Korsyki młody farmaceuta Angelo Mariani terminował w&nbsp;Paryżu, w&nbsp;aptece Chantrels. Zajmował się tam sporządzaniem toników winnych &ndash; mieszanin właściwych lekarstw z&nbsp;winem. Zabieg taki stosowano, bo większość lekarstw w&nbsp;tamtych czasach smakowała wyjątkowo paskudnie i&nbsp;dopiero zmieszanie z&nbsp;winem dodawało im choć odrobiny smaku. Poza tym lekarstwa rozpuszczały się lepiej w&nbsp;alkoholu niż w&nbsp;wodzie. Mariani trafił na jeden z&nbsp;artykułów prasowych o&nbsp;cudownych właściwościach koki i&nbsp;zdziwił się bardzo, że jeszcze nikt nie spróbował połączyć jej z&nbsp;winem. On sam spróbował. Z&nbsp;połączenia koki i&nbsp;wina Bordeaux w&nbsp;1868&nbsp;roku narodziło się Vin Mariani &ndash; napój, który z&nbsp;miejsca zdobył uznanie konsumentów.</p>

  <div class="ramka">
    <p class="x6-tytul-ciekaw">NIEWINNE WINO?</p>

    <p class="x6-txt-ciekaw-pierwszy">Pod koniec XIX wieku nikt nie wiedział, dlaczego napoje z&nbsp;domieszką koki tak szybko zyskały na popularności. Odkryto to dopiero po blisko stu latach. Mariani rozpuszczał ok.&nbsp;50 mg koki w&nbsp;ok. 250 g wina Bordeaux, co stanowiło ekwiwalent wciągnięcia dzisiejszej „kreski”, zapewniającej 15&nbsp;minut ekstazy. Jak stwierdzili w&nbsp;1990 roku hiszpańscy naukowcy, mieszanie narkotyku z&nbsp;alkoholem powoduje uzyskanie kokaetylenu &ndash; substancji znacznie bardziej aktywnej niż alkohol.</p>
  </div>

  <p class="x5-txt">Aby rozszerzyć sprzedaż na całą Francję, należało rozwiązać problem zaopatrzenia w&nbsp;surowiec. Koka nie zaaklimatyzowała się w&nbsp;paryskich ogrodach, więc jedynym rozwiązaniem był import olbrzymiej ilości liści. Do 1870 roku Vin Mariani było sprzedawane w&nbsp;całej Francji.</p>

  <p class="x5-txt">Mariani okazał się świetnym strategiem reklamowym. Pierwsze kampanie kierował do lekarzy. Wysyłał im darmową pròbkę napoju, prosząc o&nbsp;pisemne poparcie dla produktu. Tekst, wraz z&nbsp;wizerunkiem jego autora, publikował potem w&nbsp;prasie. Do 1902 roku uzyskał prawie 8000 referencji &ndash; nie tylko od lekarzy, którzy uznawali jego specyfik za niezwykły lek, ale i&nbsp;od gwiazd mediów, artystów i&nbsp;wspomaganych finansowo intelektualistów. Wśród, jakbyśmy dziś powiedzieli, ambasadorów marki byli też &ndash; czyż nie brzmi to znajomo? &ndash; ówcześni „celebryci”. Reklamy zachwalały: „Papież nigdy nie pojedzie w&nbsp;podróż bez łyka wina zmieszanego z&nbsp;kokainą”. W&nbsp;istocie, Leon XIII, autor encykliki <span class="em">Rerum novarum</span> (1891), potępiającej bezwzględny kapitalizm, był wielkim entuzjastą wina z&nbsp;koki. Odznaczył nawet produkt Marianiego medalem i&nbsp;specjalną papieską rekomendacją. Architekt Frédérick Auguste Bartholdi stwierdził, że gdyby posmakował go wcześniej, zaprojektowałby Statuę Wolności o&nbsp;kilka setek metrów wyższą. Posmak Vin Mariani ma literatura &ndash; podczas pisania kolejnych książek popijał je Juliusz Verne, a&nbsp;Robert Louis Stevenson powołał do życia słynnych doktora Jekylla i&nbsp;pana Hyde’a&nbsp;podczas sześciodniowej kokainowej sesji.</p>

  <div class="ramka">
    <p class="x6-tytul-ciekaw">LIBERALNE OBYCZAJE <br class="calibre4" />WZGLĘDEM UŻYWEK W&nbsp;XIX W.</p>

    <p class="x6-txt-ciekaw-pierwszy">Przełom XIX i&nbsp;XX wieku był czasem swobodnego podejścia do narkotyków. Arthur Conan Doyle tak portretował swojego bohatera: „Sherlock Holmes sięgnął po buteleczkę stojącą na gzymsie kominka, a&nbsp;następnie wyjął z&nbsp;ładnego futerału wykonanego z&nbsp;marokańskiej skóry strzykawkę. Długimi bladymi nerwowymi palcami osadził na nią delikatną igłę i&nbsp;podwinął mankiet lewego rękawa. Przez krótką chwilę wpatrywał się w&nbsp;zadumie w&nbsp;swoje żylaste przedramię i&nbsp;nadgarstek, poznaczone bliznami po niezliczonych nakłuciach. Wreszcie wbił sobie igłę w&nbsp;rękę, nacisnął tłoczek strzykawki i&nbsp;z&nbsp;przeciągłym westchnieniem zadowolenia zagłębił się w&nbsp;obitym aksamitem fotelu. (…) &ndash; A&nbsp;co dzisiaj? &ndash; spytałem. &ndash; Morfina czy kokaina?</p>

    <p class="x6-txt-ciekaw">Podniósł leniwie wzrok znad starej, drukowanej gotykiem księgi, którą przeglądał. &ndash; Kokaina &ndash; odparł. &ndash; Siedmioprocentowy roztwór. Masz ochotę spróbować?”.</p>
  </div>

  <p class="x5-txt">Do smakoszy wina z&nbsp;koki należeli też prezydent USA Ulysses S.&nbsp;Grant, angielska królowa Wiktoria czy Thomas Edison. Łącznie Marianiemu udało się opublikować 1086 portretów reklamowych w&nbsp;mediach &ndash; za innowację dziękowało mu trzech papieży, szesnaście par królewskich, sześciu prezydentów Republiki Francuskiej oraz Biały Dom.</p>

  <p class="x5-txt">Angelo Mariani, wielki fan zyskownej dla niego rośliny, wydawał na nią mnóstwo pieniędzy &ndash; wspierał finansowo tworzenie obrazów przedstawiających kokę oraz sponsorował dalsze badania naukowe. Musiał też poświęcić sporo uwagi budowie marki, ze względu na rosnącą konkurencję. Był pierwszy na rynku i&nbsp;sprzedawał swoje produkty w&nbsp;specjalnie zaprojektowanej butelce, więc dzięki początkowym sukcesom mógł pozwolić sobie na reklamę w&nbsp;prasie medycznej z&nbsp;ostrzeżeniem przed „zawodem i&nbsp;złością powodowaną przez podróbki i&nbsp;imitacje” oraz pompatycznym przekazem: „Wpływaj na to, aby klienci otrzymywali tylko Vin Mariani”. Na nic jednak zdały się reklamy zniechęcające do konkurencji w&nbsp;obliczu bardzo prozaicznego problemu. Wino z&nbsp;koki nie smakowało najlepiej. Konkurencja miała więc na czym budować przewagę.</p>

  <p class="x5-srodtytul1">SUKCES MIAŁ DWÓCH OJCÓW</p>

  <p class="xi">Wśród nowych, „winnych” biznesów wygrywały te firmy, które zauważały, że smak ma kluczowe znaczenie dla konsumentów. Taką firmą była &ndash; produkująca napój z&nbsp;liści koki i&nbsp;orzechów koli &ndash; Coca-Cola.</p>

  <p class="x5-srodtytul1">ZRĘCZNA KOPIA ZE SZCZYPTĄ INWENCJI WŁASNEJ</p>

  <p class="xi">John Styth Pemberton już w&nbsp;młodości interesował się mieszaniem różnych ziół i&nbsp;składników. Kształcił się w&nbsp;znanej szkole zielarskiej Samuela Thompsona. Po rocznym kursie na aptekarza zdecydował się otworzyć własną aptekę w&nbsp;Columbus w&nbsp;1852 roku. W&nbsp;1869 roku przeniósł się do Atlanty, chcąc skorzystać z&nbsp;boomu ekonomicznego w&nbsp;tym regionie. Siedem lat później zetknął się z&nbsp;artykułem prasowym na temat nieomal magicznych właściwości liści koki i&nbsp;zasmakował w&nbsp;Vin Mariani, którego reklamy były absolutnie wszędzie. Dostrzegłszy swoją szansę, rozpoczął produkcję Francuskiego Wina z&nbsp;Koką Pembertona. Zgodnie z&nbsp;ulotką, zawierało ono nie tylko peruwiańskie liście koki, ale także afrykańskie orzechy koli, które mają w&nbsp;składzie kofeinę i&nbsp;to więcej niż jest w&nbsp;mocnej czarnej kawie. Pemberton w&nbsp;swoich reklamach twierdził, że jego wino ma właściwości zdrowotne i&nbsp;jest „największym szczęściem dla rodziny”, ponieważ leczy „kłopoty z&nbsp;nerwami, bóle brzucha, zmęczenie fizyczne i&nbsp;psychiczne, zaparcia, bóle głowy i&nbsp;nerwobóle”. Podziwiał Marianiego i&nbsp;wzorował się na nim, sprytnie nawiązując do jego strategii i&nbsp;umieszczając na etykiecie swojego wina reklamę, iż jest to „napój intelektualistów używany przez naukowców, uczonych, prawników, lekarzy i&nbsp;innych, którzy poświęcają się pracy umysłowej”. Mawiał, iż: „Użycie liści koki nie tylko wspomaga zdrowie, ale także przedłuża życie do naprawdę podeszłego wieku i&nbsp;umożliwia osobom spożywającym osiągnąć maksimum włożonego wysiłku fizycznego i&nbsp;mentalnego”. Najistotniejszy jednak był przekaz, że wino Pembertona było „najwspanialszym afrodyzjakiem dla narządów płciowych”. Nie wiadomo, czy samemu Pembertonowi udało się wykorzystać tę cechę swego produktu. Mógł natomiast uznać, że pomagała mu w&nbsp;uzależnieniu od morfiny, które &ndash; jak wielu innym &ndash; zostało mu jako pamiątka po leczeniu z&nbsp;ran w&nbsp;czasie wojny secesyjnej. Francuskie Wino z&nbsp;Koką Pembertona sprzedawało się nieźle, ale nie na tyle dobrze, aby uczynić z&nbsp;Johna Stytha Pembertona bogatego człowieka. Wszystko mogło się zmienić kilka lat później, w&nbsp;1884 roku, po publikacjach Kollera i&nbsp;Freuda.</p>

  <p class="x5-srodtytul1">ŚWIATOWA SŁAWA DZIĘKI MEDYCYNIE</p>

  <p class="xi">W&nbsp;1884 roku do łask wróciło odkrycie Niemanna. Zainteresował się nim austriacki oftalmolog Karl Koller, który dostrzegł w&nbsp;kokainie środek znieczulający. Zastosował go po raz pierwszy przy zabiegu usunięcia zaćmy. Kokaina stała się wtedy dla chirurgów środkiem do uśmierzania bólu. Ale to nie oni przyczynili się do jej ogólnoświatowej kariery. Zrobił to młody, wówczas 28-letni, Sigmund Freud.</p>

  <p class="x5-txt">Ambitny absolwent medycyny marzył o&nbsp;międzynarodowej karierze, a&nbsp;więc musiał dokonać czegoś spektakularnego. Zdobył sporą ilość kokainy i&nbsp;rozpoczął eksperymenty na sobie i&nbsp;pacjentach. „Regularnie biorę niewielkie dawki przeciwko depresji i&nbsp;niestrawności, z&nbsp;zaskakująco dobrym skutkiem” &ndash; pisał w&nbsp;listach. Już po 3&nbsp;miesiącach eksperymentów, Freud opublikował 1884 roku rewolucyjny artykuł <span class="em">On Coka</span>, dzięki któremu stał się rozpoznawalny. Dowodził w&nbsp;nim, że kokainą można leczyć m.in. uzależnienie od morfiny. Ponadto Freud polecał kokainę na osłabienie organizmu, leczenie zaburzenia trawienia, astmę, a&nbsp;nawet syfilis i&nbsp;cholerę czy jako środek znieczulający i&nbsp;afrodyzjak, twierdząc, że „długa intensywna praca fizyczna odbywa się bez zmęczenia. Ten wynik osiągamy bez żadnych nieprzyjemnych efektów późniejszych, które następują po podekscytowaniu spowodowanym alkoholem”. Autor szybko stał się sławny, a&nbsp;cena koki skoczyła kilkukrotnie.</p>

  <p class="x5-srodtytul1">KOMERCYJNA KARIERA KOKAINY</p>

  <p class="xi">Produktem zainteresowało się wojsko: w&nbsp;latach 80. i&nbsp;90. postanowiono wspomagać nią żołnierzy armii bawarskiej, ponieważ stwierdzono zwiększoną wytrzymałość, a&nbsp;także spadek poziomu strachu. Za przykładem armii bawarskiej poszły inne kraje. Kokaina trafiała na rynek w&nbsp;różnej postaci, sprzedawana była bez recepty, niemal jak produkt spożywczy. Dodawano ją do napojów, czekolady, dropsów, tabletek przeciwbólowych, papierosów. Można ją było kupić jako tabletkę do ssania albo w&nbsp;„zestawie”, oferowanym przez sklepy Sears, Roebuck and Company w&nbsp;USA za 1,5 dolara: porcja kokainy, strzykawka i&nbsp;dwie igły. Dostępna była masa produktów, np.&nbsp;Delicious Dopeless Nocacola, Kola Ade, Cafe Coca, Pillsbury’s Coke Extract, Inca Cola, Kumfort’s Coke Extract, Rococola czy Coca-bola. Na uwagę zasługuje ten ostatni produkt &ndash; guma do żucia wymyślona przez dr. Mitchella z&nbsp;Filadelfii, zawierająca aż 25 mg kokainy na 1 g gumy, co jest równoznaczne z&nbsp;zażyciem 10 „kresek” kokainy. Ponieważ narkotyk trafiał do organizmu drogą pokarmową, nie była to dawka śmiertelna. Ryzykowne było natomiast stosowanie specyfiku Nathana Tuckera z&nbsp;Ohio, który miał leczyć astmę, poprzez rozpylanie kokainy do płuc. W&nbsp;tym samym czasie na rynku funkcjonowało także mnóstwo produktów zawierających wyciągi z&nbsp;liści koki, takich jak cygara, krople do oczu, tabletki do zębów, a&nbsp;nawet lewatywy.</p>

  <p class="x5-srodtytul1">PROHIBICJA TWORZY COCA-COLĘ</p>

  <p class="xi">Wydawało się, że nadeszły złote czasy także dla sprzedawców win z&nbsp;koką. Niestety, rok później zaczął się dla napojów wyskokowych komercyjny kataklizm. Ruch na rzecz abstynencji doprowadził do delegalizacji alkoholu w&nbsp;południowych stanach w&nbsp;USA.&nbsp;Załamany Pemberton podjął desperacką próbę zmiany formuły swojego napoju. Ostateczny skład bez alkoholu zawierał: wyciąg z&nbsp;liści koki, wyciąg z&nbsp;limonki, wanilię, sok z&nbsp;cytryny, sok z&nbsp;pomarańczy, kolendrę, cynamon, gałkę muszkatołową, olejek neroli. Okazało się, że wprowadzenie na rynek zupełnie nowego produktu wymagała dużo większego kapitału, niż posiadał Pemberton. Poszukując wspólnika, zetknął się z&nbsp;Frankiem Robinsonem. Wymyślił on nazwę napoju oraz zaprojektował słynne logo. Pierwsza reklama Coca-Coli pojawiła się w&nbsp;„Atlanta Journal” 29 maja 1886 roku. Robinson wpadł na genialny w&nbsp;swej prostocie pomysł, aby sprzedawać ją nie jako środek paramedyczny, ale&nbsp;napój gazowany. To był strzał w&nbsp;dziesiątkę. Wierzono wówczas, że woda gazowana zapewnia zdrowie na długie lata, więc ten inspirujący pomysł trafił w&nbsp;oczekiwania rynku. Coca-Cola powtórzyła sukces Vin Mariani &ndash; zdecydował o&nbsp;tym smak trafiający w&nbsp;gusta ludzi, podbudowany umiejętnie skonstruowaną reklamą. W&nbsp;ten sposób firma Pemberton Chemical Company, w&nbsp;której działali Pemberton, Robinson oraz David Doe i&nbsp;Ed Holland, zaczęła stawać na nogi.</p>

  <p class="x5-srodtytul1">KLUCZOWA ZMIANA WŁAŚCICIELSKA</p>

  <p class="xi">W&nbsp;maju 1886 roku John Pemberton rozpoczął sprzedaż swego napoju po 5&nbsp;centów za szklankę. Kiedy 6 czerwca 1887 roku zgłosił patent na Coca-Colę, wydawało się, że jest już o&nbsp;krok od fortuny. W&nbsp;pierwszym roku firma nie uzyskiwała dużych dochodów, ponieważ dziennie sprzedawano równowartość 9 szklanek, czyli 95 litrów rocznie. W&nbsp;kolejnym roku było to 3970 litrów, czyli ledwie ponad 15 litrów dziennie. John Pemberton nie miał szczęścia, nie tylko w&nbsp;biznesie. W&nbsp;ciągu jednego roku zdarzyły się dwa pożary w&nbsp;fabryce, spory ze wspólnikiem doprowadziły w&nbsp;końcu do procesu sądowego, a&nbsp;uzależnienie od morfiny rujnowało jego zdrowie i&nbsp;portfel. Autor jednego z&nbsp;najbardziej znanych smaków na świecie został bez pieniędzy. Przytłoczony długami i&nbsp;podupadający na zdrowiu, Pemberton obiecał sprzedaż napoju za 2300 dolarów Asie Giggsowi Candlerowi, aptekarzowi i&nbsp;rzutkiemu biznesmenowi. Co gorsza, sprzedał recepturę także i&nbsp;czterem innym biznesmenom. W&nbsp;1887 roku tajna formuła Coca-Coli przechodziła z&nbsp;rąk do rąk, wielokrotnie zmieniając właścicieli. Pemberton wspominał siostrzeńcowi, Lewisowi, że gdyby tylko miał 25&nbsp;000 dolarów, to zarobiłby fortunę na Coca-Coli. „Wszyscy bylibyśmy bogaci” &ndash; powtarzał. Zmarł krótko potem, 16 sierpnia 1888 roku. Jego nadużywający alkoholu syn, Charley, odziedziczył markę bez &ndash; już sprzedanej &ndash; receptury, zaczął więc sprzedawać podróbki napoju niskiej jakości. Wciąż jednak firmował je marką Coca-Cola, co mogło skończyć się utratą wiarygodności w&nbsp;oczach klientów. Jednak Asa Candler nie ustępował. Po wielu skomplikowanych procesach prawnych i&nbsp;samobójstwie syna Pembertona, w&nbsp;1892 roku stworzył The Coca-Cola Company. Zatrudnił w&nbsp;niej, na stanowisku skarbnika, Franka Robinsona. Do 1895 roku, dzięki znakomitej promocji, rocznie sprzedawano już prawie 300&nbsp;000 litrów napoju.</p>

  <p class="x5-txt">Było to możliwe także dlatego, iż firma posiadała fabryki w&nbsp;Dallas, Chicago i&nbsp;Los Angeles. Dwa lata później otwarto kolejne w&nbsp;Filadelfii i&nbsp;Nowym Jorku. Reklamy Coca-Coli były znane już na całym świecie. Głęboka wiara Candlera w&nbsp;ten napój mogła tylko równać się z&nbsp;jego żarliwą wiarą w&nbsp;Boga &ndash; był zaangażowanym protestantem. Jak twierdził: „Amerykanie są bogatsi od Chińczyków, ponieważ Chińczycy są poganami”. Być może z&nbsp;tego powodu relacje zawodowe w&nbsp;firmie za czasów Candlera przypominały spotkania religijne. Wszyscy bezgranicznie wierzyli w&nbsp;sukces Coca-Coli, która stała się jednym z&nbsp;najpopularniejszych amerykańskich symboli. O&nbsp;ile bez Johna Pembertona Coca-Cola nigdy by nie powstała, o&nbsp;tyle bez Asy Candlera nigdy nie przeszłaby transformacji ze zwykłego napoju gazowanego w&nbsp;nieodłączny element amerykańskiego stylu życia, a&nbsp;wręcz kultury popularnej na świecie. Jak mało który wyrób, Coca-Cola siłą swojego marketingu przebijała się nawet przez żelazną kurtynę czy zdobywała uznanie w&nbsp;nazistowskich Niemczech.</p>

  <p class="x5-srodtytul1">WYBOISTA DROGA DO SUKCESU</p>

  <p class="xi">Na początku XX wieku głównym problemem firmy stało się źródło jej sukcesu, czyli tajemniczy składnik. Publikowane wówczas badania zaczęły dowodzić szkodliwości zażywania kokainy, a&nbsp;przecież napój Candlera, popularnie zwany <span class="em">coke</span> lub <span class="em">koke</span>, był promowany jako zdrowy i&nbsp;naturalny. Co ciekawe, nie odnotowano uzależnień od wina zawierającego kokę, nikt też nie wskazywał na jakiekolwiek negatywne właściwości po spożyciu takiego specyfiku. W&nbsp;coca-coli zaś kokainy było jeszcze mniej niż w&nbsp;winie Marianiego: według tajnej receptury Franka Robinsona, ok.&nbsp;6 mg na litr napoju.</p>

  <p class="x5-srodtytul1">NA SCENĘ WKRACZA „SKŁADNIK NUMER 5„</p>

  <p class="xi">Gazety zaczęły dopytywać się, czy picie coca-coli sprzyja kokainowym nałogom. Pytany, także przez swoich własnych sprzedawców, o&nbsp;możliwość usunięcia ze składu ekstraktu z&nbsp;liści koki, wzburzony Asa Candler odpowiadał: „Nigdy! Nie ma nic złego w&nbsp;piciu coca-coli, która jest najzdrowszym napojem, jaki widział świat”. Firma wykorzystywała wtedy do produkcji ok.&nbsp;10&nbsp;ton liści koki. W&nbsp;wydanym w&nbsp;1901 roku pamflecie&nbsp;<span class="em">What Is It? Coca-Cola. What It Is</span> Candler twierdził, że liście koki zapewniają aktywność, wigor i&nbsp;ożywienie umysłu. Nie można jednak zapomnieć, że właściwości rewitalizujące napoju osiągano dzięki synergicznemu połączeniu ekstraktu z&nbsp;liści koki i&nbsp;kofeiny, których efekty wzajemnie się potęgują.</p>

  <p class="x5-txt">Widząc, co się dzieje na rynku, i&nbsp;wykazując się dużą zdolnością przewidywania, Candler w&nbsp;1903 roku wszedł w&nbsp;pewien interes z&nbsp;Schafer Alkaloid Company (później zwane Maywood Chemical Company). Przedsiębiorstwo to chemicznie wyekstrahowało kokainę z&nbsp;liści koki, zmieniając jej właściwości, ale jednocześnie zapewniając wszystkie jej inne walory, w&nbsp;tym także smakowe. Ów ekstrakt o&nbsp;zmienionych właściwościach jest do dziś oznaczane jako słynny „składnik numer 5”. Candler jednak nie mógł publicznie przyznać, że zmienił recepturę i&nbsp;coca-cola od tego momentu produkowana jest bez kokainy. Byłoby to jednoznaczne przyznanie się, że wcześniej napój ten mógł być groźny.</p>

  <p class="x5-srodtytul1">NA POHYBEL COCA-COLI!</p>

  <p class="xi">W&nbsp;1906 roku w&nbsp;USA weszła w&nbsp;życie ustawa o&nbsp;czystości żywności i&nbsp;leków (<span class="em">Pure Food and Drug Act</span>). Jej uchwalenie było wymierzone przeciw fatalnej jakości produktów spożywczych oraz leków znajdujących się na rynku. Federalne ustawodawstwo amerykańskie zaczęło zwalczać też produkty z&nbsp;zawartością kokainy. Wśród nich była też oczywiście coca-cola. Jakież było zdziwienie amerykańskiej biurokracji, gdy producent napoju z&nbsp;orzechów koli i&nbsp;liści koki gorliwie popierał zmiany i&nbsp;twierdził, że ich napój jest właściwie oznakowany i&nbsp;wykonany z&nbsp;naturalnych składników. Urzędnicy jednak nie dawali za wygraną, szczególnie zaś inicjator ustawy i&nbsp;odwieczny przeciwnik coca-coli, dr&nbsp;Harvey Wiley. Jego krucjata przeciw The Coca-Cola Company zaczęła się w&nbsp;1901 roku informacją, że napój zawiera alkohol. Zawiadomiono głównego lekarza amerykańskiej armii, że napój zawiera tyle alkoholu co piwo i&nbsp;nieokreśloną ilość kokainy. W&nbsp;wyniku tego spożywanie coca-coli zostało zabronione na kilka lat w&nbsp;amerykańskich bazach wojskowych. W&nbsp;1911 roku doprowadził do jednego z&nbsp;najdziwniejszych procesów w&nbsp;historii &ndash; U.S. versus 40&nbsp;Barrels and 20 Kegs of Coca-Cola. Nazwa procesu pochodzi od zarekwirowanych w&nbsp;1909 roku 40 dużych beczek i&nbsp;20 beczułek syropu, z&nbsp;którego miała powstać coca-cola. Choć często uważa się, że to właśnie w&nbsp;wyniku tej sprawy ze składu napoju zniknęła kokaina, prawdziwy cel procesu był inny. The Coca-Cola Company zostały postawione dwa główne zarzuty. Po pierwsze, przedsiębiorstwo zostało oskarżone o&nbsp;zatruwanie młodych ludzi kofeiną, po drugie, o&nbsp;niestosowanie, mimo nazwy, koki w&nbsp;napoju.</p>

  <p class="x5-txt">Oba oskarżenia były niedorzeczne, ale Harvey Wiley był wyjątkowo zacięty w&nbsp;swojej walce z&nbsp;coca-colą, jako napojem niebezpiecznym i&nbsp;szkodliwym. Ponieważ przygotowane przez niego ustawy miały doprowadzić bardziej do powszechnej jawności składu, niż do eliminowania substancji o&nbsp;narkotycznych właściwościach (przykładowo heroina była legalna aż do 1914 roku), tajny składnik umieszczony w&nbsp;napoju rozwścieczył prawników rządowych jeszcze bardziej. Rząd federalny powoływał świadków, którzy zeznawali, jak wielkie szkody czyni ten napój. Pewien profesor z&nbsp;Harvard Medical School przedstawiał dramatyczne efekty po wstrzyknięciu syropu coca-coli do krwiobiegu żaby, a&nbsp;inny naukowiec dowodził, iż napój prowadzi do śmierci, na dowód wlewając go do płuc królika. Powołani zostali również świadkowie, którzy twierdzili, że picie coca-coli sprzyja masturbacji nieletnich. Koniec końców, dowody rządu federalnego nie zrobiły na sędzim Edwardzie Terrym odpowiedniego wrażenia. Orzekł wyrok na korzyść The Coca-Cola Company, z&nbsp;uzasadnieniem: „Bez kofeiny nie byłoby coca-coli”. Jednak po odwołaniu się Sąd Najwyższy Stanów Zjednoczonych przyznał rację rządowi federalnemu. Ostatecznie, ugoda z&nbsp;1917 roku nakazywała nieznaczne zmniejszenie ilości kofeiny w&nbsp;napoju. Sam pierwszy proces kosztował 200&nbsp;000 dolarów. Na owe czasy była to astronomiczna kwota, ale nadal nie zdołała zaszkodzić firmie Candlera. Po porażce, oskarżyciel Harvey Wiley stracił pracę i&nbsp;zajął się m.in. pisaniem felietonów. W&nbsp;jednym z&nbsp;nich, napisanym dla magazynu „Good Housekeeping”, chwalił zalety picia kawy.</p>

  <div class="ramka">
    <p class="x6-tytul-ciekaw">COCA-COLA NIERELIGIJNA?</p>

    <p class="x6-txt-ciekaw-pierwszy">Skład coca-coli budził kontrowersje jeszcze wielokrotnie. W&nbsp;1954 roku w&nbsp;Maroku pojawiły się pogłoski, że napój zawiera świńską krew. Picie takiego napoju wykluczyłoby muzułmanina z&nbsp;raju, więc niewiele brakowało do powszechnego bojkotu napoju. Uprzedziła go firma, wydając oświadczenie, w&nbsp;którym podano, że gliceryna &ndash; jeden ze składników &ndash; jest ekstrahowana z&nbsp;warzyw, a&nbsp;nie z&nbsp;mięsa świń.</p>
  </div>

  <p class="x5-txt">Asa Candler na stare lata zajął się polityką. W&nbsp;1916&nbsp;roku został wybrany burmistrzem Atlanty, co utrudniało mu pracę w&nbsp;Coca-Coli. Gdy zaczął pracę na rzecz społeczności w&nbsp;Atlancie, miał okazję zająć się m.in. wielkim pożarem miasta. 21 maja 1917 ponad 300 akrów centrum miasta zostało zrujnowanych. Zniszczeniu uległo ok.&nbsp;2000 budynków, 10&nbsp;000 mieszkańców straciło dach nad głową, a&nbsp;Candler odegrał ważną rolę przy odbudowie Atlanty. W&nbsp;1919 przekazał swoje udziały w&nbsp;Coca-Coli dzieciom, które potem sprzedały je inwestorom na czele z&nbsp;Ernestem Woodruffem. Jego syn Robert W.&nbsp;Woodruff był prezesem Coca-Coli w&nbsp;latach 1923&ndash;1954 i&nbsp;otwierał międzynarodowe oddziały firmy w&nbsp;latach 20. Do 1984 roku pozostawał członkiem Zarządu Dyrektorów i&nbsp;w&nbsp;znaczący sposób wpłynął na rozwój firmy.</p>

  <p class="x5-srodtytul">COCA-COLA DZIŚ</p>

  <p class="xi">Dzisiejsza The Coca-Cola Company jest właścicielem ponad 500 marek, które funkcjonują w&nbsp;niemal wszystkich krajach na świecie. Najpopularniejsze marki to Fanta, Sprite, Nestea, Powerrade, Burn, Cappy, Lift, Kinley Tonic, Thums Up, Illy Caffe. Większość sprzedaży jest nadal generowana w&nbsp;USA, gdzie przeciętny Amerykanin wypija średnio 95 litrów coca-coli (nie licząc innych napojów firmy) rocznie.</p>

  <p class="x5-txt">Następca Maywood Chemical, Stepan Company, do dziś importuje ok.&nbsp;200&nbsp;ton liści koki rocznie, aby potem sprzedawać słynny „składnik numer 5” The Coca-Cola Company. To znaczy, że jedna trzecia legalnej produkcji liści koki z&nbsp;andyjskich szczytów w&nbsp;Ameryce Południowej jest zamieniana w&nbsp;najsłynniejszy napój gazowany na świecie.</p>
</div>


<div class="title-page" id="calibre_link-5">
  <h1 class="calibre5"><a href="#calibre_link-2" class="calibre2">„NACIŚNIJ </a><br class="calibre4" /><a href="#calibre_link-2" class="calibre2">PRZYCISK, </a><br class="calibre4" /><a href="#calibre_link-2" class="calibre2">A&nbsp;MY ZROBIMY </a><br class="calibre4" /><a href="#calibre_link-2" class="calibre2">RESZTĘ”</a><br class="calibre4" /><br class="calibre4" /><a href="#calibre_link-2" class="calibre2"><span class="m-srednia">CZYLI</span> </a><a href="#calibre_link-2" class="calibre2"><span class="marka">KODAK</span></a><br class="calibre4" /><a href="#calibre_link-2" class="calibre2">I&nbsp;POPULARYZACJA</a><br class="calibre4" /><a href="#calibre_link-2" class="calibre2"><span class="m-srednia">FOTOGRAFII</span></a></h1>
</div>


<div class="title-page" id="calibre_link-16">
  <p class="x5-txt" id="calibre_link-49">&nbsp;</p>

  <p class="y">Dziś fotografia &ndash; „rysowanie za pomocą światła” &ndash; to nie tylko zapis wybranego obiektu, ale przede wszystkim wizualny język współczesności. Jest dostępny dla wszystkich, od doświadczonych profesjonalistów ze świetnym sprzętem po okazjonalnych „cykaczy” z&nbsp;aparatem w&nbsp;telefonie komórkowym. Czy taką wizję świata miał pewien trzydziestolatek, taszczący na prywatną wycieczkę całe wyposażenie profesjonalnego fotografa? To niewykluczone, gdyż swą determinacją doprowadził do tego, że każdy może robić zdjęcia. Nazywał się George Eastman i&nbsp;był twórcą firmy Kodak.</p>

  <p class="x4-wstepny-cytat"><span class="em">NAUCZYŁEM SIĘ, ŻE TRZEBA<br class="calibre4" /> BYĆ NIE TYLKO SILNYM,<br class="calibre4" /> ALE I&nbsp;NIEUSTRASZONYM<br class="calibre4" /> CZŁOWIEKIEM, ABY STAĆ SIĘ<br class="calibre4" /> FOTOGRAFEM.</span></p>

  <p class="t3">GEORGE EASTMAN</p>

  <p class="x4-wstepny-cytat1" id="calibre_link-50">(1854&ndash;1932)</p>
</div>


<div class="title-page" id="calibre_link-17">
  <p class="xi">Ponieważ pamięć ludzka jest zawodna, każdy bezcenny moment w&nbsp;życiu przemija bezpowrotnie i&nbsp;powoli ulega zapomnieniu. Fotografia znajduje klucz do zatrzymania czasu, zapisując wybraną chwilę i&nbsp;pozwalając ją odtwarzać w&nbsp;nieskończoność. Czyż nie jest niezwykłe posiadanie zdjęcia rodziców z&nbsp;okresu ich dzieciństwa? Fotografując osobę, oferujemy jej na własność konkretną chwilę, magicznie utrwalony fragment czasu…</p>

  <p class="x5-srodtytul">DLACZEGO KOCHAMY FOTOGRAFIĘ</p>

  <p class="xi">Zarejestrowane zdjęcie to rzeczywistość kształtowana w&nbsp;dużej mierze przez fotografa, a&nbsp;robienie zdjęć jest jednoznaczne z&nbsp;przywłaszczaniem sobie fotografowanego obiektu lub zagarnięciem interpretacji wybranej chwili. Być może z&nbsp;tego powodu niektóre ludy pierwotne wierzyły, że fotografia kradnie ludzką duszę. W&nbsp;naszej kulturze istnieje głębokie przekonanie, że jest to czynność agresywna &ndash; dlatego, robiąc zdjęcie, wypada pytać o&nbsp;pozwolenie. W&nbsp;filmie <span class="em">Bliżej</span> (ang.&nbsp;<span class="em">Closer</span>) z&nbsp;2004 roku fotografka Anna, grana przez Julię Roberts, wspomina, że pożycza ona ludzkie dusze od osób przez nią fotografowanych.</p>

  <p class="x5-txt">Pojęcie „fotografia” pojawiło się w&nbsp;połowie XIX wieku. Nowa technika „rysowania światłem” była nie tylko odpowiedzią na kryzys malarstwa, ale także wyłaniającym się całkiem nowym rynkiem. Dwaj słynni malarze-wynalazcy Daguerre i&nbsp;Talbot byli przekonani, że nowa technologia wykracza poza to, co może przedstawić malarz oraz jest w&nbsp;stanie odwzorować rzeczywistość w&nbsp;sposób artystyczny. Rozwój fotografii powitano entuzjastycznie, gdyż poszerzała ona przekazywane informacje o&nbsp;obrazy oraz generowała wrażenia zmysłowe. Spełniała też potrzebę, której dokładne wyrażenie przychodziło ludziom z&nbsp;trudem. Ilustruje to list Elisabeth Barrett, angielskiej poetki z&nbsp;czasów wiktoriańskich, do Mary Rusell Mitford, napisany w&nbsp;1843 roku: „Bardzo chciałabym mieć taką pamiątkę każdej drogiej mi istoty na świecie. Nie podobieństwo samo jest w&nbsp;takich przypadkach cenne &ndash; ale skojarzenie i&nbsp;poczucie bliskości… fakt, że nawet cień rzucony przez kogoś leży tam utrwalony na wieki! Na tym, jak sądzę, polega uświęcająca rola portretów &ndash; i&nbsp;nie objawiam żadnej potwornej cechy charakteru, przeciwko której tak gwałtownie protestują moi bracia &ndash; gdy mówię, że wolałabym raczej mieć taką pamiątkę po kimś, kogo bardzo kochałam, niż najszlachetniejsze dzieło artystyczne, jakie kiedykolwiek stworzono”.</p>

  <p class="x5-srodtytul">NAJPIERW BYŁY URZĄDZENIA</p>

  <p class="xi">Aparat fotograficzny, pomimo wielu modyfikacji, jest zasadniczo zwyczajnym pudełkiem z&nbsp;małym otworem, przez który do środka wpada światło, tworząc na tylnej ściance pudełka obraz. Choć nowoczesne urządzenia to nagromadzenie coraz bardziej zaawansowanych rozwiązań technologicznych &ndash; np.&nbsp;precyzyjne soczewki o&nbsp;dużej jasności czy błona światłoczuła (a&nbsp;w&nbsp;przypadku aparatów cyfrowych, elektroniczny przetwornik obrazu) &ndash; sama konstrukcja aparatu fotograficznego nie zmieniła od czasów swojego prekursora &ndash; ciemni optycznej, zwanej też ciemną komnatą (łac.&nbsp;<span class="em">camera obscura</span>).</p>

  <p class="x5-srodtytul1">ZACZĘŁO SIĘ OD EUKLIDESA</p>

  <p class="xi">Historia ciemni optycznej sięga czasów starożytnej Grecji. Euklides (365&ndash;300&nbsp;r. p.n.e.), w&nbsp;dziele <span class="em">Optyka</span>, opisał właściwości rozchodzącego się światła po linii prostej. Tematykę powstawania obrazu poprzez <span class="em">camera obscura </span>zgłębiali uczeni z&nbsp;Chin, Grecji i&nbsp;państw Bliskiego Wschodu, ale pierwszy opis ciemni pojawił się najprawdopodobniej w&nbsp;1021 roku, w&nbsp;pracy <span class="em">Al-Manzir</span> (<span class="em">Optyka</span>) znakomitego arabskiego matematyka, Alhazena (Ibn al-Hajsam) z&nbsp;Basry. Zauważył on prostą zależność &ndash; im mniejszy otworek tym &ndash; mimo mniejszej ilości światła &ndash; wyraźniejszy obraz. Jako pierwszy skonstruował ciemnię optyczną, która przez stulecia służyła szarlatanom i&nbsp;magikom do triku pokazywania ruchomych obrazów. Stanowiła też wyzwanie dla uczonych, choć błyskotliwe umysły w&nbsp;kolejnych epokach wiedziały już, na czym polega ta magia.</p>

  <p class="x5-srodtytul1">ŚREDNIOWIECZE OBSERWACJE</p>

  <p class="xi">W&nbsp;roku 1267, mnich i&nbsp;filozof Roger Bacon, który w&nbsp;wolnym czasie winił diabła za całe zło świata, jako pierwszy zauważył, że za pomocą ciemni można zobaczyć, co się dzieje poza nią. „Ojciec optyki” &ndash; miano to Bacon zawdzięczał swym doświadczeniom z&nbsp;rozpraszaniem światła przez pryzmaty &ndash; w&nbsp;dziele <span class="em">Perspectiva </span>pisał o&nbsp;<span class="em">camera obscura</span>: „Możemy zobaczyć, co tylko nam się podoba, a&nbsp;zarazem wszystko, co dzieje się w&nbsp;domu czy na ulicy. Wszyscy, którzy będą patrzeć, ujrzą obraz, który będzie wyglądał jak prawdziwy. Ale gdy tylko zechcą zbliżyć się do obrazu, okazuje się, że nie mogą znaleźć tego, co widzieli, a&nbsp;obraz był zaledwie złudzeniem”. Działanie komnaty opisuje też Leonardo da Vinci (1452&ndash;1519), w&nbsp;dziele <span class="em">Codex Atlanticus</span>:<span class="em"> „</span>Gdy fronton domu lub krajobraz jest oświetlony słońcem, a&nbsp;w&nbsp;zaciemnionej ścianie znajdującej się naprzeciw domu uczyni się otwór, to oświetlone przedmioty będą wysyłać przez ten otwór swój obraz i&nbsp;obraz ten będzie odwrócony<span class="em">”</span>. Nadal jednak ludzkość miała do czynienia z&nbsp;urządzeniem optycznym rozmiarów, bagatela, komnaty (jak sama nazwa wskazuje).</p>

  <p class="x5-srodtytul">NARESZCIE MNIEJSZY PRZYRZĄD</p>

  <p class="xi">Kompresja rozmiarów nastąpiła w&nbsp;XVII wieku i&nbsp;była zasługą Johanna Zahna, który poza tym &ndash; co jest bardziej spektakularne &ndash; zastosował wymienne soczewki, dzięki którym był w&nbsp;stanie regulować głębię ostrości. Zahn innowację tę przeznaczał głównie dla artystów i&nbsp;malarzy, którzy mogliby wyświetlać obraz malowanej perspektywy na płótnie i&nbsp;dzięki temu potrafiliby lepiej odwzorować jego piękno. Przypuszcza się, że sławne z&nbsp;fotograficznej dokładności weneckie płótna Canaletta powstały właśnie dzięki <span class="em">camera obscura</span>. Pomysł ten pojawił się jednak znacznie wcześniej. Giovanni Battista della Porta (1535&ndash;1615), skandalista, który trafił nawet przed sąd papierski, w&nbsp;swym wielotomowym dziele <span class="em">Magiea naturalis sive de miraculis rerum naturalium </span>(1558), opisującym cuda i&nbsp;czary tamtych czasów, zachęcał malarzy do wykorzystania techniki celem usprawnienia ich malowideł: „Jeżeli nie umiesz malować, możesz naszkicować wyświetlany obraz za pomocą ołówka. Wystarczy potem nałożyć kolory. (…) Dla każdej zręcznej osoby jest to bardzo proste” &ndash; pisał della Porta.</p>

  <p class="x5-txt">Innym porywającym tłumy procesem były eksperymenty jezuity Athanasiusa Kirchera (1602&ndash;1680). Stworzył on „latarnię magiczną”, opisaną w&nbsp;1646 roku w&nbsp;<span class="em">Ars Magica Lucis et Umbrae </span>(<span class="em">Wielka sztuka światła i&nbsp;cienia</span>), dzięki której można było wyświetlać powiększony obraz. Jednak na pierwszy obraz <span class="strong">utrwalony</span> przy użyciu <span class="em">camera obscura</span> trzeba było czekać aż do 1826 roku.</p>

  <p class="x5-srodtytul">MEANDRY UTRWALANIA OBRAZU &ndash; DŁUGO, DROGO, NIEPEWNIE…</p>

  <p class="xi">Zaczęło się w&nbsp;1790 roku. Dwaj naukowcy, Thomas Wedgwood i&nbsp;młody angielski chemik Humphry Davy, wykorzystując skórę pokrytą azotanem srebra, otrzymali obraz fotograficzny w&nbsp;odwróconej skali tonalnej &ndash; pierwsze, dokładnie odzwierciedlające rzeczywistość, negatywy fotograficzne. Można było je przez kilka minut oglądać w&nbsp;ciemni, ale nie udało się ich utrwalić. Pozostała praca Wedgwooda <span class="em">Sprawozdanie o&nbsp;metodzie odbijania obrazów ze szkła i&nbsp;sporządzania sylwetek w&nbsp;</span>camera obscura. Wkrótce po jej opublikowaniu Wedgwood zmarł, a&nbsp;Davy wrócił do chemii.</p>

  <p class="x5-srodtytul1">W&nbsp;POSZUKIWANIU NOŚNIKA</p>

  <p class="xi">Problemem była trwałość obrazu. Kiedy w&nbsp;1816 roku Joseph Niépce, francuski nauczyciel i&nbsp;były oficer&nbsp;armii napoleońskiej, zaczął prace nad zrobieniem zdjęcia z&nbsp;okna swojej pracowni w&nbsp;Le Gras koło Chalon, nie miał pojęcia, że zajmą mu aż 10 lat. Po zbudowaniu <span class="em">camera obscura</span>, próbował utrwalić rzeczywistość na „nośniku” pokrytym substancją światłoczułą &ndash; jak wynika z&nbsp;listów jego przyrodniej siostry, nośnikiem na początku był papier. Niépce zmagał się z&nbsp;tymi sami problemami co Wedgwood i&nbsp;Davy &ndash; nie dość, że obrazy stanowiły negatywy, to jeszcze były nietrwałe. Sukces przyszedł w&nbsp;1826 roku, po zmianie „nośnika” (metalowa płytka) i&nbsp;substancji światłoczułej (asfalt syryjski). Asfalt syryjski, w&nbsp;miejscach wystawionych przez 10 godzin na działanie światła słonecznego, twardniał. Zmywając olejkiem lawendowym część nienaświetloną, Joseph Niépce uzyskał pierwsze historyczne zdjęcie, przedstawiające jego pracownię. Niépce zaproponował dla owej techniki nazwę „heliografia” &ndash; pisanie słońcem. Po roku powstało pierwsze zdjęcie człowieka, jednak, ze względu na konieczność kilkugodzinnego pozowania, jakość zdjęcia była daleka od zadowalającej. Joseph Niépce nie umiał też właściwie wytłumaczyć procesu, dzięki któremu powstały jego zdjęcia. Odmówiono mu więc splendoru wynalazcy fotografii. Poszukiwał zatem dalej.</p>

  <p class="x5-txt">W&nbsp;1829 roku rozpoczął współpracę z&nbsp;bogatym przedsiębiorcą, malarzem i&nbsp;wynalazcą, Louisem Daguerre’em. Daguerre eksperymentował z&nbsp;<span class="em">camera obscura</span>, gdyż marzyło mu się opracowanie tańszej metody pokazywania rzeczywistości. Wynalazcy poznali się, kupowali bowiem soczewki u&nbsp;tego samego dostawcy &ndash; firmy Vincent and Charles Chevalier. Po początkowym okresie nieufności zdecydowali się na podpisanie umowy o&nbsp;współpracę. Daguerre okazał się atrakcyjnym partnerem, gdyż znał osobiście francuskiego chemika Jeana-Baptiste Dumasa, który umożliwił wynalazcom wykorzystanie jego dobrze wyposażonego laboratorium. Próby wspólnego ulepszenia heligorafów spełzły na niczym, powstała natomiast <span class="em">physautotypia</span>. Był to proces, w&nbsp;którym jako substancji światłoczułej używa się olejku lawendowego, a&nbsp;dzięki wywoływaniu obrazu oparami kerozenu otrzymuje się od razu obraz pozytywowy. Po śmierci Niépce’a&nbsp;w&nbsp;1833 roku, Daguerre rozwinął nowy sposób zapisywania obrazów, skracając potrzebny do pozowania czas trwania w&nbsp;bezruchu do kwadransa.</p>

  <p class="x5-srodtytul1">KRÓTKA HISTORIA DAGEROTYPU</p>

  <p class="xi">W&nbsp;roku 1838 Daguerre zaczął się liczyć w&nbsp;świecie artystycznym &ndash; zaczęto mówić o&nbsp;wynalezionej przez niego przełomowej technice utrwalania obrazu. Dzięki wykorzystaniu warstwy jodku srebra, nałożonej na posrebrzoną płytkę miedzianą wystawioną w&nbsp;światłoszczelnej kamerze optycznej na działanie świetlnego obrazu przedmiotów, obraz był od razu pozytywem. Czas ekspozycji wynosił kilkadziesiąt minut, a&nbsp;zdjęcie pokazywało się po umieszczeniu płytki w&nbsp;oparach rtęci. Rtęć osadzała się na płytce w&nbsp;miejscach szczególnie naświetlonych, więc usunięcie zbędnego jodku srebra i&nbsp;utrwalenie obrazu w&nbsp;wodnym roztworze tiosiarczanu sodu dawało czytelny obraz. Miejsca powlekane rtęcią były mocno matowe i&nbsp;tworzyły czytelny obraz fotografowanego przedmiotu. Nowe obrazy nazwano &ndash; od nazwiska wynalazcy &ndash; dagerotypami. Oficjalnie Akademia Nauk i&nbsp;Sztuk Pięknych w&nbsp;Paryżu ogłosiła powstanie przełomowego wynalazku autorstwa Louisa Jacquesa Mande’a&nbsp;Daguerre’a&nbsp;19 sierpnia 1839&nbsp;roku.</p>

  <p class="x5-txt">„Dagerotyp &ndash; to nie tylko narzędzie, które pomaga rysować przyrodę… pozwala także ją potęgować” &ndash; zachwalała ulotka reklamowa z&nbsp;1838&nbsp;roku. Nie było to jedyne działanie Daguerre’a&nbsp;na miarę współczesnego biznesu. Pomysł, aby wykorzystać własne nazwisko do nazwania techniki, wyszedł od niego samego, sprzedał też rządowi francuskiemu prawa do swej rewolucyjnej techniki &ndash; otrzymał kilka tysięcy franków oraz&nbsp;dożywotnią pensję. Technika była więc we Francji nieopatentowana i&nbsp;dostępna każdemu &ndash; był to element „polityki wizerunkowej” francuskiego rządu, by pokazać światu francuską supremację w&nbsp;dziedzinie nauki. Sam Daguerre, na tydzień przed prezentacją innowacyjnego podarunku dla świata w&nbsp;Akademii Nauk i&nbsp;Sztuk Pięknych w&nbsp;Paryżu, sprytnie złożył wniosek o&nbsp;opatentowanie dagerotypów… w&nbsp;Anglii. W&nbsp;taki sposób kraj ten stał się jedynym na świecie miejscem, gdzie należało wnieść opłatę licencyjną za stosowanie tej techniki. Daguerre dorobił się fortuny.</p>



  <p class="x5-srodtytul">WOJNA O&nbsp;TECHNOLOGIĘ</p>

  <p class="xi">Jednakże dagerotypia nie poprowadziła fotografii w&nbsp;dzisiejszym kierunku, okazała się ślepą uliczką i&nbsp;ciekawostką historyczną &ndash; m.in. dlatego, że dagerotypy były bardzo podatne na uszkodzenia, więc należało umieszczać je pod szkłem i&nbsp;zamykać w&nbsp;etui. W&nbsp;tym samym czasie nad inną innowacją pracował angielski malarz William Fox Talbot. W&nbsp;albumie fotograficznym <span class="em">The Pencil of Nature (1844&ndash;1846)</span> wyznaje, że wpadł na pomysł robienia zdjęć fotograficznych w&nbsp;1833 roku, w&nbsp;trakcie podróży poślubnej do Włoch i&nbsp;plenerów malarskich nad jeziorem Como, gdzie malował, posiłkując się <span class="em">camera obscura</span>. Przemknęła mu przez głowę myśl, że piękno obrazów przyrody jest całkowicie niepowtarzalne, podobnie jak obraz, który szklana soczewka <span class="em">camera obscura</span> rzuca na płótno. Zaczął rozważać, jak sprawić, aby te naturalne obrazy zatrzymać w&nbsp;sposób trwały.</p>

  <p class="x5-srodtytul1">NEGATYWOWA REWOLUCJA</p>

  <p class="xi">Talbot, jako chemik amator, zaczął eksperymentować z&nbsp;substancjami światłoczułymi &ndash; solą kuchenną i&nbsp;azotanem srebra, którymi nasycał papier. Na tak zaimpregnowany materiał kładł przedmioty, np.&nbsp;liść czy pióro, i&nbsp;poddawał je działaniu światła. Efektem było ich odbicie w&nbsp;formie negatywu. Jeden taki obraz, zrobiony w&nbsp;1835 roku, przetrwał do dziś &ndash; można go zobaczyć w&nbsp;National Media Museum (dawnym National Museum of Photography, Film, and Television) w&nbsp;angielskim Bradford.</p>

  <p class="x5-txt">Talbot nie mógł wiedzieć, że powtarzał pomysł Niépce’a&nbsp;sprzed 20&nbsp;lat, choć dzięki swoim umiejętnościom chemicznym uniknął problemu nietrwałości obrazów &ndash; był w&nbsp;stanie stabilizować proces tworzenia się negatywów. Swój sposób na tworzenie zdjęć nazwał kalotypią, terminem pochodzącym od greckiego słowa <span class="em">kalos</span> (piękny), choć w&nbsp;użyciu jest też nazwa talbotypia. Papierowy negatyw umieszczało się w&nbsp;aparacie, w&nbsp;którym następował proces naświetlania, a&nbsp;potem pozostało już tylko wywołać go w&nbsp;roztworze kwasu galusowego oraz utrwalić w&nbsp;roztworze tiosiarczanu sodu. Proces ten pozwalał wykonywać wiele pozytywów z&nbsp;jednego negatywu. Talbotowi udało się też skrócić czas naświetlania zdjęć do 20&nbsp;sekund w&nbsp;słoneczny dzień.</p>

  <p class="x5-srodtytul1">CZYJ TO POMYSŁ?</p>

  <p class="xi">Talbot pracami nad kalotypią zajmował się hobbystycznie, nie myśląc o&nbsp;potencjalnym rynku produktów &ndash; poświęcał swemu wynalazkowi czas bardzo uznaniowo. Jego podejście zmieniło się dopiero w&nbsp;styczniu 1839&nbsp;roku, kiedy w&nbsp;paryskiej gazecie przeczytał o&nbsp;stworzonej przez genialnego francuskiego wynalazcę Daguerre’a&nbsp;rewolucyjnej technice utrwalania obrazów! Wprawiło go to we wściekłość, gdyż przypuszczał, że metoda robienia zdjęć jest podobna do jego własnej. Zaczął więc alarmować środowiska naukowe, argumentując, że to jemu należy się palma pierwszeństwa, a&nbsp;na dowód pokazywał obrazy z&nbsp;1834 roku. Trwało to dopóty, dopóki nie zorientował się, jak bardzo dagerotypia różni się od jego wynalazku. Do rozgoryczenia, ale i&nbsp;determinacji przyczyniła się też opinia Sir Johna Hershela, autorytetu w&nbsp;Towarzystwie Królewskim w&nbsp;Londynie, oceniającym wynalazki &ndash; Hershel uznał kalotypię za „dziecinną” w&nbsp;porównaniu z&nbsp;dagerotypią. Nie bez znaczenia była zapewne ostrość zdjęć wykonanych obiema technikami &ndash; dagerotypy były lepszej jakości niż odbitki kalotypiczne. Talbot skupił się więc na dopracowaniu techniki i&nbsp;w&nbsp;1841 roku opatentował kluczową dla dalszego rozwoju fotografii kombinację negatyw&ndash;pozytyw. Próbował sprzedawać licencję na swój patent za 20&nbsp;funtów, ale z&nbsp;powodu małego zainteresowania obniżył cenę do 4&nbsp;funtów dla fotografów amatorów. Profesjonaliści płacić mieli 300&nbsp;funtów rocznie. Klienci byli tym oburzeni, nikt oczywiście nie brał pod uwagę wcześniejszego wkładu Talbota &ndash; zainwestował on w&nbsp;rozwój kalotypii ok.&nbsp;5000&nbsp;funtów (równowartość 378&nbsp;000 funtów w&nbsp;2012 roku).</p>

  <p class="x5-srodtytul1">NIEDOCENIONA PRZEWAGA KALOTYPII</p>

  <p class="xi">Talbot nie osiągnął więc sukcesu finansowego ani wizerunkowego porównywalnego z&nbsp;Daguerre’em. Paradoksalnie to, co dziś uważamy za największą przewagę kalotypii &ndash; możliwość wielokrotnego kopiowania &ndash; w&nbsp;drugiej połowie XIX&nbsp;wieku nie stanowiło w&nbsp;ogóle o&nbsp;jej wartości. To niepowtarzalność dagerotypu przyciągała ludzi. W&nbsp;Paryżu wybuchł zdjęciowy szał &ndash; każdy chciał mieć swoją fotografię. Jedynie w&nbsp;Anglii, m.in. z&nbsp;powodów patentowych (zarówno kalotypia, jak i&nbsp;dagerotypia wymagały wnoszenia opłaty licencyjnej), wynalazek Talbota się przyjął. Jak zauważa Naomi Rosenblum w&nbsp;pracy <span class="em">Historia fotografii światowej</span>: „W&nbsp;ten sposób zapoczątkowany został dziesięcioletni okres, w&nbsp;ciągu którego naukowe i&nbsp;artystyczne wysiłki w&nbsp;fotografii wplątane zostały w&nbsp;komercję. Zarówno podczas życia, jak i&nbsp;długo po śmierci Talbot oskarżany był o&nbsp;hamowanie rozwoju fotografii z&nbsp;powodu nieudostępniania, w&nbsp;sposób bezkompromisowy, swych czterech patentów na kalotypię.”</p>

  <p class="x5-srodtytul1">NA RYNEK WKRACZA KOLODION</p>

  <p class="xi">Musiało minąć kolejnych 10 lat do czasu, gdy angielski kalotypista amator, rzeźbiarz Frederick Scott Archer, odkrył „mokry kolodion”. Zaczęło się od przypadkowego rozlania roztworu kolodionu na szkło. Archer, niezadowolony z&nbsp;jakości kalotypów, w&nbsp;marcu 1851&nbsp;roku w&nbsp;magazynie „Chemik” winą obciąża papier, utyskując, że to słaby nośnik fotograficzny i&nbsp;proponuje proces kolodionowy, nad którym pracuje od 1848 roku. Kolodion jest produktem powstającym z&nbsp;bawełny nitrowanej w&nbsp;stałej temperaturze 59&ndash;60ºC.&nbsp;Aby otrzymać kolodion, należy znitrowaną bawełnę rozpuścić w&nbsp;mieszaninie alkoholu i&nbsp;eteru. Tak przygotowaną miksturę miesza się z&nbsp;solami bromu i&nbsp;jodu rozpuszczonymi w&nbsp;wodzie. Zbyt duża ilość wody psuje kolodion &ndash; fotograf w&nbsp;XIX&nbsp;wieku potrzebował sporo wprawy przy poprawnym dozowaniu materiałów. Tak przygotowaną emulsję kolodionową rozlewa się na środek szybki, na której później będzie rejestrowany obraz, po czym przeprowadza się „uczulanie na światło”, poprzez umieszczenie płytki w&nbsp;roztworze azotanu srebra. Wydzielają się wtedy bromki i&nbsp;jodki srebra, które tworzą na płytce warstwę światłoczułą. Taką płytkę umieszcza się w&nbsp;aparacie fotograficznym. Po kilkusekundowym naświetlaniu zdjęcie jest gotowe do dalszej obróbki, czyli utrwalenia, które odbywa się w&nbsp;ciemni fotograficznej przy świetle czerwonym, poprzez włożenie naświetlonej płytki do utrwalacza &ndash; roztworu cyjanku potasu. Od momentu przygotowania szklanej płyty do wykonania zdjęcia i&nbsp;procesu wywoływania, nie może minąć więcej niż 10&nbsp;minut, póki emulsja jest jeszcze wilgotna. Wszystko musi odbywać się w&nbsp;ciemnościach. Dlatego fotografowie w&nbsp;tamtych czasach nosili ze sobą przenośną ciemnię oraz roztwory chemiczne do wywołania obrazu. Był to proces trudny i&nbsp;wymagający, a&nbsp;do tego wręcz niebezpieczny &ndash; jako substancja łatwopalna, kolodion w&nbsp;skrajnych przypadkach mógł się zapalić lub eksplodować. Nic dziwnego, że grono autorów zdjęć ograniczało się do profesjonalnych fotografów, łączących wiedzę chemika i&nbsp;artysty.</p>

  <p class="x5-txt">Mimo to dagerotypy i&nbsp;kalotypy odeszły w&nbsp;niepamięć, a&nbsp;„mokry kolodion” stał się metodą utrwalenia obrazu na 30&nbsp;lat, gdyż uzyskiwano zdjęcia o&nbsp;znacznie lepszej ostrości i&nbsp;zakresie tonalnym. Odbitki papierowe o&nbsp;bardzo wysokiej jakości wytwarzano niewielkim kosztem. „Mokry kolodion” nie został opatentowany i&nbsp;korzystać z&nbsp;niego mogli wszyscy. Bez dwóch zdań, najwięcej stracił na tym William Fox Talbot, który jako wynalazca procesu negatyw&ndash;pozytyw twierdził, że wszyscy używający nowej techniki powinni wykupić jego licencję. W&nbsp;1854 roku doszło do słynnej sprawy Talbot kontra Laroche. Laroche był brytyjskim fotografem, który popularyzował technologię „mokrego koloidu”. Sędziowie przyznali rację Talbotowi, lecz tylko w&nbsp;zakresie jego wynalazku procesu negatyw&ndash;pozytyw. Samej nowej technologii, jak orzekli, można było używać bez ograniczeń licencyjnych.</p>

  <p class="x5-srodtytul1">NA DRODZE DO POWSZECHNOŚCI</p>

  <p class="xi">Był to okres niezwykle bujnego rozwoju fotografii. Szybko pojawiły się sposoby modyfikacji i&nbsp;retuszowania negatywów &ndash; po raz pierwszy w&nbsp;historii pokazane publicznie na Exposition Universelle (Wystawie Światowej) w&nbsp;Paryżu w&nbsp;1855 roku. Na wystawie pokazano dwie wersje tego samego portretu &ndash; pierwsza była poddana retuszowi, druga nie. Wieść, że aparat fotograficzny jest w&nbsp;stanie poprawić wygląd zewnętrzny, rozbudziła wyobraźnię szerokiej publiczności i&nbsp;spopularyzowała zwyczaj chodzenia do fotografa, przynosząc też majątek i&nbsp;sławę niejakiemu André Eugène Disdériemu. Ten francuski fotograf na rok przed wystawą opatentował <span class="em">carte-du-visite &ndash; </span>wklejone na karcie z&nbsp;imieniem i&nbsp;nazwiskiem zdjęcie niewielkich rozmiarów (ok. 6&nbsp;×&nbsp;9&nbsp;cm). Były to pierwsze „wizytówki”. Na podobnej zasadzie dostępne były znane miejsca lub popularne widoki &ndash; takie, jakie dziś znajdujemy na pocztówkach &ndash; czy wizerunki słynnych osób. Przykładowo, w&nbsp;latach 1860&ndash;1862 sprzedano ponad 4&nbsp;miliony sztuk portretów królowej Wiktorii. Wielką zaletą <span class="em">carte-du-visite</span> Disdériego była cena &ndash; tuzin wizytówek kosztował cztery razy mniej niż dagerotyp w&nbsp;latach 50. Wtedy to po raz pierwszy pojawiła się możliwość wykonania zdjęć za kwotę przystępną dla ówczesnej klasy średniej. Wraz z&nbsp;powszechnością <span class="em">cartes-du-visite</span> rosło zapotrzebowanie na fotografię, choć umiejętność robienia zdjęć wciąż była tajemnicą dla większości społeczeństwa. Na fotografię amatorską przyszło jeszcze poczekać, bo w&nbsp;1862 roku jej przyszły ojciec, George Eastman, miał dopiero 7 lat.</p>

  <p class="x5-srodtytul">NARODZINY PRZEDSIĘBIORCY</p>

  <p class="xi">Prawdopodobnie najważniejszym wydarzeniem, kształtującym charakter i&nbsp;wartości wyznawane przez George’a&nbsp;Eastmana, była śmierć jego ojca, 27 kwietnia 1862 roku. Pozostawiona bez środków do życia matka Eastmana &ndash; kobieta elegancka i&nbsp;wykształcona &ndash; zacisnęła zęby i&nbsp;otworzyła w&nbsp;domu pensjonat, sama zajmując się nie tylko zarządzaniem, ale i&nbsp;pracami porządkowymi. Choć dzięki jej pracy George i&nbsp;jego dwie siostry mieli zapewnione bezpieczeństwo materialne i&nbsp;normalne dzieciństwo, chłopiec zapamiętał ten czas jako gorzką pigułkę. Od najmłodszych lat dawał się poznać jako solidny i&nbsp;dojrzały młody człowiek &ndash; w&nbsp;wieku 13 lat, mimo trudnej sytuacji, dysponował oszczędnościami w&nbsp;wysokości 5 dolarów i&nbsp;ani myślał na tym poprzestać.</p>

  <p class="x5-srodtytul1">SAMODZIELNOŚĆ OD NAJMŁODSZYCH LAT</p>

  <p class="xi">Aby samemu łożyć na swoje potrzeby, nie ograniczał się do popularnej wśród rówieśników gry w&nbsp;baseball &ndash; choć przepadał za tym sportem &ndash; lecz 9 marca 1868 roku, w&nbsp;wieku 13 lat, podjął pierwszą pracę zarobkową. Został gońcem w&nbsp;biurze ubezpieczeniowym, a&nbsp;do jego obowiązków należało m.in. czyszczenie spluwaczki pracodawcy. Otrzymywał tygodniówkę w&nbsp;wysokości 3 dolarów, którą rozporządzał rozsądnie i&nbsp;z&nbsp;dużą skrupulatnością. Zachowały się szczegółowe zapiski zarobków i&nbsp;wydatków &ndash; m.in. inwestycja w&nbsp;poważny wygląd, czyli zakup porządnej odzieży, szelek i&nbsp;pantofli, oraz rzadkie przyjemności, jak urodzinowe lody za 65 centów, kupione 12 lipca 1868 roku. Przez ok.&nbsp;pół roku (do końca grudnia 1868 roku) zarobił 126 dolarów, z&nbsp;czego wydał 92. W&nbsp;rok 1869 wkroczył więc z&nbsp;sumą 39 dolarów, która wzrosła najpierw do 206 dolarów w&nbsp;1870 roku, następnie do 484 dolarów w&nbsp;1871 roku, do 712 dolarów w&nbsp;1872 roku i&nbsp;do 1115 dolarów w&nbsp;1873 roku. Zaczął wtedy inwestować w&nbsp;nieruchomości i&nbsp;w&nbsp;ciągu 4&nbsp;lat udało mu się pomnożyć oszczędności do ok.&nbsp;3000 dolarów Pracował wtedy też na dobrze płatnej posadzie księgowego w&nbsp;Rochester Saving Bank. Oszczędzając na codziennych wydatkach, prowadził bujne „życie towarzyskie i&nbsp;uczuciowe”. Snobował się na światowca &ndash; palił cygara, uczył się francuskiego, regularnie bywał w&nbsp;teatrze i&nbsp;filharmonii, oddawał się „rozrywkom dżentelmena”, jak siłownia, wędkowanie czy polowanie, oraz wynajął własną ławę w&nbsp;kościele. Nadal skrzętnie dokumentował wydatki, przy czym poczesne w&nbsp;nich miejsce zajmują randki. Wszystkie podboje wyliczał i&nbsp;notował &ndash; na koszta podrywu zwykle składały się: podwiezienie 20 centów, lizak 60 centów, pomarańcza 30 centów. Do tego należy dodać ekscesy typu bal walentynkowy (aż 1,5 dolara) oraz sprawdzony sposób na dziewczyny &ndash; wjazd na samą górę budynku Powers Block, jedynego „wieżowca” w&nbsp;Rochester z&nbsp;windą parową (10&nbsp;centów). Prawdopodobnie dla dziewcząt była to zniewalająca atrakcja, gdyż w&nbsp;zapiskach Eastmana figurują imiona kilku szczęśliwych wybranek &ndash; najpierw panoramę miasta może podziwiać Edith, tydzień później &ndash; Louise, a&nbsp;po kilku miesiącach Kitty. Dopiero fotografia, z&nbsp;którą George zetknął się w&nbsp;1869 roku, staje się pasją zastępującą chodzenie na randki.</p>

  <p class="x5-srodtytul1">EASTMAN ZOSTAJE MIŁOŚNIKIEM FOTOGRAFII</p>

  <p class="xi">Zaczęło się od kupienia 8 zdjęć w&nbsp;lutym 1869 roku i&nbsp;prenumeraty „Harper’s Weekly”, choć poważne zainteresowania przyszły w&nbsp;1877 roku. Eastman właśnie miał pojechać na wakacje do Santo Domingo. Kolega z&nbsp;pracy podpowiedział mu, by kupił aparat (<span class="em">camera obscura</span>) i&nbsp;udokumentował wyjazd. Eastman zapalił się do tego pomysłu tak bardzo, że w&nbsp;końcu nie pojechał na wczasy, a&nbsp;zaczął brać lekcje fotografowania, płacąc za nie 2 dolary. Proces tworzenia zdjęcia za pomocą „mokrego kolodionu” zrobił na Eastmanie na tyle duże wrażenie, że zdecydował się go zgłębić i&nbsp;zrozumieć. W&nbsp;listopadzie 1877 roku wydał 96,36 dolarów, aby kupić aparat, statyw, przenośnią ciemnię i&nbsp;zestaw chemikaliów, pozwalający na pracę z&nbsp;„mokrym kolodionem”. Rok później mógł się już uważać za eksperta w&nbsp;sprawach fotografii.</p>

  <p class="x5-txt">Wyprawy fotograficzne dostarczały mu wrażeń, które skłaniały go do rozważań o&nbsp;alternatywie dla „mokrego kolodionu”. Fotograf stosujący tę technikę musiał cały ciężki sprzęt nosić ze sobą. Łatwo było go zniszczyć, jeśli nie domknęło się opakowania ze specyfikiem. Podobna przygoda spotkała Eastmana &ndash; podczas wyprawy do Wielkich Jezior Ameryki Północnej specyfiki wylały się, niszcząc mu ubranie. Można sobie wyobrazić, jak zmartwiło to oszczędnego w&nbsp;kwestiach codziennych centusia. W&nbsp;swoim pamiętniku, wspominając tę wyprawę, Eastman odnotował, że przez cały czas w&nbsp;kadr&nbsp;wchodzili mu turyści. Nie przejmował się nimi, po prostu robił zdjęcia. Gdy skończył naświetlanie, jeden z&nbsp;turystów podszedł do niego, pytając o&nbsp;cenę zdjęć z&nbsp;ich udziałem. Nie mógł uwierzyć, że George jest tylko amatorem i&nbsp;robi zdjęcia dla przyjemności. „Dlaczego kazałeś nam stać w&nbsp;gorącym słońcu przez pół godziny, gdy krzątałeś się z&nbsp;tym ustrojstwem?” &ndash; wykrzykiwał wściekły turysta. „Powinieneś nosić znak, że jesteś fotografem amatorem”. W&nbsp;wywiadzie dla pisma „System” z&nbsp;1920 roku, George Eastman z&nbsp;humorem i&nbsp;dystansem podsumowuje tę wyprawę: „Kupiłem sobie strój fotografa i&nbsp;nauczyłem się, że trzeba być nie tylko silnym, ale i&nbsp;nieustraszonym człowiekiem, aby stać się fotografem”.</p>

  <p class="x5-srodtytul">OD POMYSŁU DO MONOPOLU</p>

  <p class="xi">Kiedy George Eastman dowiedział się o&nbsp;magazynie „British Journal of Photography” i&nbsp;opisanych tam sukcesach fotografów, używających suchych płytek jako nośnika alternatywnego dla „mokrego kolodionu”, zagadnienie to pochłonęło go bez reszty. „Artykuł natchnął mnie do poszukiwań”<span class="em"> &ndash; </span>wspominał. „Zacząłem poświęcać swój czas wolny, jako że wciąż pracowałem w&nbsp;banku, stworzeniu emulsji, którą będzie można pokryć szklaną płytkę, tak aby miała ona właściwości fotograficzne, a&nbsp;jednocześnie, aby można było uniknąć problemów takich jak pośpieszne wywoływanie, taszczenie namiotu jako ciemni oraz kąpieli w&nbsp;roztworze srebra”. Pracując codziennie, często nocami oraz w&nbsp;weekendy, marzył o&nbsp;otwarciu firmy i&nbsp;zawojowaniu rynku za pomocą suchych płytek z&nbsp;emulsją.</p>

  <p class="x5-srodtytul1">FOTOGRAFICZNY <span class="em">STARTUP</span> AD <span class="em">1879</span></p>

  <p class="xi">Sukces przyszedł już po roku (1879). Eastmanowi udało się nie tylko stworzyć innowacyjne suche płytki, zawierające warstwę żelatynowo-bromowo-srebrową, ale też maszynę do wcierania w&nbsp;nie emulsji, działającą podobnie jak automatyczny nawilżacz do znaczków. Wiedząc, że: „Nikt nie będzie ręcznie pokrywał płytek, gdy może to robić maszyna”, wziął urlop i&nbsp;ruszył przez Ocean Atlantycki do Londynu &ndash; stolicy fotografii. Już 22 lipca 1879 roku miał w&nbsp;rękach swój pierwszy w&nbsp;życiu patent. Szybko wrócił do USA i&nbsp;9 września 1879 roku analogiczny patent uzyskał w&nbsp;Waszyngtonie. Mógłby stać się wzorem zaangażowania, determinacji i&nbsp;energii &ndash; wciąż pracował jako księgowy, popołudniami rozwijając własny biznes dostaw płytek z&nbsp;emulsją. Do decyzji o&nbsp;całkowitym poświęceniu się firmie brakowało kapitału. Ale los okazał się łaskawy dla młodego przedsiębiorcy. W&nbsp;pensjonacie pani Eastman mieszkał wówczas weteran wojny secesyjnej Henry Alvah Strong. Ujęty zapałem i&nbsp;determinacją George’a, wsparł go kapitałem w&nbsp;wysokości 5000 dolarów. Dzięki temu młody wynalazca porzucił pracę urzędnika i&nbsp;zajął się pracami innowacyjnymi. Zafascynowany możliwościami, jakie niesie fotografia, na przełomie 1879 i&nbsp;1880&nbsp;roku zdefiniował podstawowe założenia biznesowe:</p>

  <p class="x5-txt1">1)&nbsp;Masowa produkcja na dużą skalę, możliwa dzięki maszynom.</p>

  <p class="x5-txt1">2)&nbsp;Niskie ceny zwiększające użyteczność produktów.</p>

  <p class="x5-txt1">3)&nbsp;Dystrybucja zarówno w&nbsp;kraju, jak i&nbsp;za granicą.</p>

  <p class="x5-txt1">4)&nbsp;Duży udział reklamy oraz sprzedaży poprzez demonstracje możliwości.</p>

  <p class="x5-txt">1 stycznia 1881 roku już można było je wdrażać. Wspólnicy, pod szyldem Eastman Dry Plate Company, ruszyli ze sprzedażą płytek z&nbsp;emulsją jak burza, gdy nagle stała się rzecz nieoczekiwana. Do firmy napłynęła fala reklamacji, gdyż płytki matowiały, a&nbsp;ich czułość zanikała. Wszystkiemu winien był zbyt długi czas nałożenia emulsji na płytki, bo, choć w&nbsp;przeciwieństwie do „mokrego kolodionu” emulsja nie wymagała wykonania naświetlenia w&nbsp;ciągu 10&nbsp;minut, to nie mogła czekać wiecznie. Nie było wyjścia. Przedsiębiorstwo zwróciło pieniądze za wszystkie sprzedane płytki, a&nbsp;Eastman wrócił do eksperymentowania. 469 empirycznych prób stworzenia lepszej emulsji później, fabryka firmy Eastman-Strong nie pracowała, Eastman po raz pierwszy w&nbsp;życiu popadał w&nbsp;długi, a&nbsp;Strong &ndash; w&nbsp;zwątpienie, czy przedsięwzięcie się powiedzie. Receptą na odrodzenie stała się polityka kontroli jakości, którą ostatecznie wdrożył Eastman. Otwarta ponownie, fabryka płytek przyniosła w&nbsp;1882 roku zysk 14&nbsp;900 dolarów. Nie wyróżniała się jednak na coraz bardziej konkurencyjnym rynku. Eastman nie czekał na ruchy konkurencji i&nbsp;zastanawiał się: „Co mogłoby zastąpić szklaną płytkę?”. Był przy tym pewny, że rozwiązanie to trzeba zabezpieczyć patentem.</p>

  <p class="x5-srodtytul1">W&nbsp;POSZUKIWANIU LEPSZEGO NOŚNIKA</p>

  <p class="xi">Celem Eastmana stało się więc stworzenie nowego nośnika dla fotografii. Już w&nbsp;1880 roku uwagę wynalazcy zwróciła firma Wm.&nbsp;H.&nbsp;Walker&nbsp;&amp;&nbsp;Co., zarejestrowana w&nbsp;Rochester. Jej właściciel, William H.&nbsp;Walker, wymyślił przenośny aparat fotograficzny &ndash; urządzenie było wielkości obecnych aparatów. Eastman nakłonił go do współpracy w&nbsp;styczniu 1884 roku, a&nbsp;Walker wniósł do firmy doświadczenie w&nbsp;produkcji zminiaturyzowanych aparatów oraz znajomość rynku płytek pokrytych emulsją. Wspólnicy przystąpili do pracy ze zdwojoną energią i&nbsp;wkrótce powstał film zwijany na bazie papieru negatywowego (<span class="em">stripping film</span>). Wynalazek ten został przez Walkera i&nbsp;Eastmana opatentowany (patent nr&nbsp;306594), a&nbsp;potem Eastman odkupił go za 40&nbsp;000 dolarów. W&nbsp;1884 roku Eastman, Strong i&nbsp;Walker zmienili nazwę przedsiębiorstwa na The Eastman Dry Plate and Film Company i&nbsp;rozpoczęli produkcję papieru negatywowego. 5 maja 1885 roku Eastman opatentował uchwyt do rolki z&nbsp;papierową taśmą pokrytą żelatynową światłoczułą substancją. Było to kluczowe rozwiązanie ze względu na prostotę zamontowania filmu i&nbsp;możliwość jego przewijania. Walker i&nbsp;Eastman nie mogli wiedzieć, że pierwsze uchwyty były produkowane już w&nbsp;latach 50. XIX&nbsp;wieku. Z&nbsp;pewnością jednak znali nieopatentowany wynalazek Leona Warnerke (a&nbsp;właściwie Władysława Małachowskiego), polskiego emigranta mieszkającego w&nbsp;Anglii. W&nbsp;1875 roku, jako pierwszy, w&nbsp;kamerze własnego pomysłu zastosował materiał światłoczuły w&nbsp;zwoju. Skonstruowany przez niego uchwyt miał miejsce na zrolowaną taśmę papierową, nasyconą suchą bromosrebrową emulsją koloidową. Kaseta z&nbsp;błoną pozwalała na wykonanie 100 zdjęć. Jego propozycja nie okazała się sukcesem komercyjnym, jednak zainspirowała Eastmana i&nbsp;Walkera. Uchwyt według ich pomysłu, wyposażony w&nbsp;dwie szpulki i&nbsp;dwa sterowalne wałki, na pierwszy rzut oka przypominał wynalazek Leona Warnerke. Jednak część mechanizmu była wymienna. Sam Warnerke, na łamach jednego z&nbsp;angielskich pism specjalistycznych, przyznał, że to zupełnie inny mechanizm niż jego własny. W&nbsp;1886 roku na rynek wszedł Eastman Detective Camera &ndash; pierwszy aparat fotograficzny produkowany przez The Eastman Dry Plate and Film Company. Eastman jednak cały czas szukał lepszego nośnika, sądząc, że papier negatywowy to dopiero początek.</p>

  <p class="x5-srodtytul1">INNOWACYJNOŚĆ I&nbsp;UMIEJĘTNOŚCI MARKETINGOWE</p>

  <p class="xi">W&nbsp;1888 roku Eastman wprowadził na rynek błony fotograficzne, początkowo na podłożu papierowym. W&nbsp;tym samym roku zatrudniony przez Eastmana utalentowany chemik Henry Reichenbach opracował proces, który pozwalał trwale zastąpić szklane płyty błonami na podłożu celulozowym. Tak oto powstał film zwojowy z&nbsp;błoną celulozową (tzw.&nbsp;American Film), na który 3 marca 1889 roku Eastman złożył wniosek patentowy. Wynalazek ten dopina katalog dotychczasowych innowacji Eastmana: papier negatywowy, film zwojowy, mechanizm przesuwający film w&nbsp;aparacie czy wreszcie sam aparat fotograficzny. Innowacja połączona masową produkcją i&nbsp;agresywną reklamą sprawiły, że fotografia ostatecznie weszła na rynek masowy. Przed komercjalizacją tych wynalazków, zrobienie zdjęcia wymagało nie lada wiedzy i&nbsp;zręczności. Teraz, łatwo i&nbsp;niskim kosztem, fotografować mógł wreszcie każdy.</p>

  <p class="x5-txt">4 września 1888 roku zarejestrowany został Kodak &ndash; marka aparatów fotograficznych, wytwarzanych przez The Eastman Dry Plate and Film Company. Niektóre źródła podają, że Eastman wymyślił tę chwytliwą nazwę, grając z&nbsp;matką w&nbsp;anagramy. Inne tłumaczą to pomyłką &ndash; nazwa marki miała brzmieć NoDak, co stanowiło skrót od North Dakota (Dakota Północna). Około 1889 powstał słynny slogan: „Ty naciskasz guzik, a&nbsp;my robimy resztę” (ang.&nbsp;<span class="em">You press the button</span>, <span class="em">we do the rest</span>). Eastman zadbał o&nbsp;to, by na dobre wbił się w&nbsp;głowy konsumentów. Gazety były pełne reklam: „Peary wcisnął guzik &ndash; my zrobiliśmy resztę. Dzięki Kodakowi powstało 2000 zdjęć z&nbsp;gór w&nbsp;Grenlandii. &ndash; Wszystkie moje zdjęcia zostały zrobione przez Kodaka, który zapewnia wysoką jakość. Podpisano R.E.&nbsp;Peary”. Doskonałym pomysłem marketingowym było powiązanie fotografii z&nbsp;turystyką. Przed wjazdami do wielu miast stały firmowane przez przedsiębiorstwo Eastmana listy miejsc, które przybywający turysta powinien zobaczyć (i&nbsp;sfotografować!). Podobne znaki, pokazujące, gdzie warto wykonać zdjęcie, ustawiano też w&nbsp;innych atrakcyjnych turystycznie miejscach, np.&nbsp;w&nbsp;parkach narodowych. Z&nbsp;wynalazku Eastmana skorzystał m.in. Thomas Edison, który zamówił aparat Kodak już w&nbsp;1889 roku. Wykorzystując własne innowacje, zrobił z&nbsp;aparatu prototyp kamery filmowej &ndash; urządzenia wyświetlającego ruchomy obraz z&nbsp;jednoczesną rejestracją dźwięku &ndash; oraz projektora filmowego.</p>

  <p class="x5-srodtytul1">BLASKI I&nbsp;CIENIE MONOPOLU</p>

  <p class="xi">Aparat fotograficzny robił ogromne wrażenie na klientach. Dużym wzięciem cieszył się zwłaszcza legendarny Kodak Nr 1. W&nbsp;1888 roku aparat kosztował ok.&nbsp;25 dolarów &ndash; odpowiadało to miesięcznej pensji robotnika. Dziesięć lat później cena aparatu spadła do 5 dolarów. Od 1900 roku model Brownie można było kupić za jednego dolara. Film kosztował 15&nbsp;centów. Sprzedaż aparatów fotograficznych powiązana została z&nbsp;serwisem. Po wykonaniu zdjęć aparat oddawało się do sklepu, gdzie film był wyjmowany i&nbsp;wywoływany. Następnie robione były odbitki, a&nbsp;aparat z&nbsp;załadowanym nowym filmem błyskawicznie trafiał z&nbsp;powrotem do właściciela. Aby utrzymać przewagę na rynku, od 1899 roku Eastman podpisywał ze sprzedawcami umowy, w&nbsp;których zabroniona była sprzedaż w&nbsp;jednym sklepie produktów Kodaka i&nbsp;firm konkurencyjnych. Tłumaczył, że trzeba chronić społeczeństwo przed imitacjami i&nbsp;podróbkami. Pokazuje to jasno, że Eastman miał świadomość, jak ulotny może być sukces. Choć jego innowacje okazały się gigantycznym sukcesem komercyjnym, przynosząc mu w&nbsp;1898 roku 969&nbsp;000 dolarów zysku (plus udziały w&nbsp;firmie), marzył mu się monopol, a&nbsp;przynajmniej większościowa kontrola rynku. Zaczął więc prowadzić politykę skupowania patentów.</p>

  <p class="x5-txt">Był w&nbsp;tej działalności dość bezwzględny. Przykładowo, szkocki imigrant, farmer David H.&nbsp;Houston, fotograf hobbysta, sprzedał mu 21 patentów, w&nbsp;tym cenny patent na rolowaną taśmę papierową, za 5000 dolarów, choć Houston na początku żądał 6 razy tyle. Podobnie było z&nbsp;innymi posiadaczami patentów. Nie wszystkim się to podobało. Z&nbsp;dominacji jednej firmy byli też niezadowoleni fotografowie. W&nbsp;sukurs tym głosom przyszedł nowo wybrany prezydent Woodrow Wilson &ndash; aby rozbić monopol, rząd wytoczył firmie Eastmana proces. W&nbsp;1915 roku sędzia John R.&nbsp;Hazel nakazał podzielić firmę, choć bez precyzowania, w&nbsp;jaki sposób ma to się odbyć.</p>

  <p class="x5-txt">W&nbsp;1898 roku pojawił się też problem z&nbsp;ochroną patentową nitrocelulozowej błony fotograficznej. Już w&nbsp;latach 70.&nbsp;XIX&nbsp;wieku nad tą techniką pracował mało znany pastor wynalazca Hannibal Goodwin. Zaczął fotografować, gdyż nie mógł dobrać właściwych zdjęć do swoich nauk. Najpierw używał „mokrego kolodionu”, potem poszukiwał alternatywy. Zaczął ubiegać się o&nbsp;patent na pierwszy przezroczysty i&nbsp;elastyczny materiał filmowy w&nbsp;1887 roku &ndash; 2 lata wcześniej, nim zrobił to Eastman. Patent przyznano mu dopiero po 11 latach, po wielokrotnym odrzucaniu wniosku, z&nbsp;powodu nie dość szczegółowego opisu zawartego w&nbsp;składanym dokumencie. Goodwin zmarł w&nbsp;1900 roku, jednak zdążył sprzedać patent firmie Ansco. Sprawa, po ponad dekadzie sporu prawnego, trafiła przed oblicze tego samego sędziego &ndash; Johna R.&nbsp;Hazela. W&nbsp;1913 roku przyznał on rację Ansco i&nbsp;zasądził 5 milionów dolarów zadośćuczynienia. Eastman mógł pocieszać się faktem, że udało mu się uniknąć podziału firmy dzięki ugodzie zawartej z&nbsp;rządem w&nbsp;1921 roku.</p>

  <p class="x5-srodtytul">JEDEN Z&nbsp;PIERWSZYCH WIELKICH PRZEDSIĘBIORCÓW</p>

  <p class="xi">Eastman był przedsiębiorcą z&nbsp;krwi i&nbsp;kości. Choć prowadząc firmę, musiał układać się z&nbsp;prawnikami rządowymi, prywatnie nimi gardził. Podobnie zresztą odnosił się do „socjalistycznego trendu” w&nbsp;polityce gospodarczej. W&nbsp;liście do Henry’ego Stronga z&nbsp;11 kwietnia 1895 roku pisał: „Denerwuje mnie, kiedy ludzie myślą, że lubię pracować. (…) Lubię obserwować, jak pracują inni”.</p>

  <p class="x5-srodtytul1">NOWATORSKIE ŚWIADCZENIA PRACOWNICZE</p>

  <p class="xi">Nie był zbyt hojnym pracodawcą &ndash; płacił swoim pracownikom od 2 do 3 dolarów tygodniowo. Miał jednak niecodzienne, szczególnie na owe czasy, pomysły na motywowanie pracowników. W&nbsp;1898 roku wprowadził program innowacji pracowniczych w&nbsp;formie konkursu na ulepszenie produktu, metody wytwarzania lub systemu pracy. Każdego miesiąca przyznawanych było 6 nagród: pierwsza w&nbsp;wysokości 20 dolarów, druga 10 dolarów i&nbsp;cztery po 5 dolarów. Tylko w&nbsp;pierwszym roku pojawiło się 579 sugestii, z&nbsp;czego firma zaadoptowała 322 pomysły. W&nbsp;1911 roku stworzył fundusz opieki pracowniczej na kwotę 500&nbsp;000 dolarów, który przekazywany był rokrocznie, w&nbsp;formie dwuprocentowej dywidendy, na rzecz pracowników. W&nbsp;1919 roku przekazał pracownikom 10&nbsp;000 akcji przedsiębiorstwa.</p>

  <p class="x5-srodtytul1">NA CO WYDAJĄ PIENIĄDZE NAJWIĘKSI</p>

  <p class="xi">Eastman był też hojnym mecenasem nauki. W&nbsp;latach 1912&ndash;1920 ofiarował Massachusetts Institute of Technology, skąd wywodziły się jego kadry, prawie 20 milionów dolarów. Był także darczyńcą na rzecz Uniwersytetu w&nbsp;swoim rodzinnym Rochester. Prywatnie chętnie podróżował &ndash; bywał w&nbsp;Paryżu, Moskwie, Warszawie lub, bardziej egzotycznie, na safari w&nbsp;Afryce &ndash; oraz kolekcjonował dzieła Rembrandta, Van Dycka czy Tintoretta. Na co dzień nie prowadził wystawnego trybu życia, ale lubił snobistyczne przyjemności, np.&nbsp;płacił orkiestrze, by grała podczas śniadania. Ważnym celem prywatnym stało się też dla niego wynagrodzenie matce lat pracy i&nbsp;wyrzeczeń. W&nbsp;1905 roku wybudował jej wspaniałą posiadłość. Jak sama wspomniała swej opiekunce, pieniądze przyszły zbyt późno, żeby się nimi cieszyć. Zmarła w&nbsp;1907 roku, w&nbsp;wieku 85 lat.</p>

  <p class="x5-srodtytul1">DECYDOWAĆ O&nbsp;WSZYSTKIM</p>

  <p class="xi">George Eastman był jednak przede wszystkim człowiekiem czynu. Żywił przekonanie, że nieprzydatny człowiek nie ma po co żyć. „Mają rację” &ndash; powiedział w&nbsp;czasie jednej z&nbsp;wypraw do Afryki, gdy dowiedział się, że wioska oddaje starych ludzi lwom na pożarcie. Nie chciał odcinać kuponów od rosnących zysków firmy (ok. 18,5 milionów dolarów rocznie) i&nbsp;przejadać imponującej pensji prezesa. Pracowite i&nbsp;intensywne lata życia zbierały swoje żniwo &ndash; coraz bardziej dawały mu się we znaki problemy zdrowotne, w&nbsp;tym postępujące kłopoty z&nbsp;kręgosłupem. 14 marca 1932 roku, mając 78 lat, spisał testament, w&nbsp;którym przekazał Uniwersytetowi w&nbsp;Rochester 20 milionów dolarów. Wrócił do domu, napisał jeszcze coś, zapalił cygaro, położył się na łóżku i&nbsp;zastrzelił z&nbsp;rewolweru. Na szafce nocnej znaleziono kartkę ze słowami: „Przyjaciele, wykonałem swoje zadanie. Po co czekać? GE”. Następnego dnia słowa te znalazły się na pierwszych stronach gazet na całym świecie.</p>

  <p class="x5-srodtytul">DZIEDZICTWO EASTMANA</p>

  <p class="xi">George Eastman był pionierem masowej produkcji &ndash; na długo przed Henrym Fordem. Był pasjonatem fotografii i&nbsp;innowatorem, ale też skutecznym menedżerem, dzięki któremu firma Kodak została symbolem fotografowania. Firma była na tyle dobrze zarządzana i&nbsp;stabilna, że po śmierci swego twórcy nadal była rentowna &ndash; w&nbsp;1953 roku, mimo 87,5 milionów dolarów podatku, zyski firmy wynosiły ok.&nbsp;50 milionów dolarów rocznie, a&nbsp;zatrudnienie &ndash; 74&nbsp;200 osób. Wszystko zaczęło się psuć, kiedy firma nie dostrzegła potencjału fotografii cyfrowej.</p>

  <p class="x5-txt">Trudno dziś uwierzyć, że to właśnie Kodak jako pierwszy opracował aparat cyfrowy. Widać osobom, które zarządzały przedsiębiorstwem, nie udało się to, co stanowiło o&nbsp;sukcesie George’a Eastmana &ndash; dostrzeżenie wyłaniającego się rynku i&nbsp;opanowanie go dzięki zręcznej komercjalizacji i&nbsp;ochronie wynalazków.</p>
</div>


<div class="title-page" id="calibre_link-6">
  <h1 class="calibre5"><a href="#calibre_link-2" class="calibre2">ŻYLETKA </a><br class="calibre4" /><a href="#calibre_link-2" class="calibre2">&ndash; OSTRY UŚMIECH </a><br class="calibre4" /><a href="#calibre_link-2" class="calibre2">HISTORII,</a><br class="calibre4" /><br class="calibre4" /><a href="#calibre_link-2" class="calibre2"> CZYLI</a><br class="calibre4" /><a href="#calibre_link-2" class="calibre2"><span class="m-srednia">O OLŚNIENIU </span></a><br class="calibre4" /><a href="#calibre_link-2" class="calibre2"><span class="marka">K.C. GILLETTE’A</span></a></h1>
</div>


<div class="title-page" id="calibre_link-18">
  <p class="x5-txt" id="calibre_link-51">&nbsp;</p>

  <p class="y">Przeciętny mężczyzna obserwuje, że w&nbsp;ciągu doby jego zarost urósł o&nbsp;ok. pół milimetra. Obecny kanon estetyczny promuje gładką męską twarz, nie mówiąc już o&nbsp;tym, że często odrastanie zarostu nie jest przyjemne… Pozostaje więc codzienne golenie, które &ndash; choć obrosło mitologią &ndash; nie zmienia grubości zarostu ani nie przyczynia się do poprawy jakości włosa. Ścina końcówkę i&nbsp;tyle. Dzięki maszynce z&nbsp;wymienianymi ostrzami zajęcie to jest stosunkowo łatwe i… bezpieczne. Pod koniec XIX wieku pewien mężczyzna, podczas &ndash; a&nbsp;jakże &ndash; golenia, doznał gwałtownego olśnienia. „Wymyśliłem! Będziemy bogaci!” &ndash; napisał natychmiast do żony. Nazywał się King Camp Gillette.</p>

  <p class="x4-wstepny-cytat"><span class="em">KIEDY STAŁEM Z&nbsp;BRZYTWĄ<br class="calibre4" /> W&nbsp;RĘKU, POMYŚLAŁEM<br class="calibre4" /> O&nbsp;NIEJ </span>&ndash; <span class="em">O&nbsp;MASZYNCE<br class="calibre4" /> DO GOLENIA GILLETTE.<br class="calibre4" /> WSZYSTKO TO ZOBACZYŁEM<br class="calibre4" /> W&nbsp;TEJ JEDNEJ CHWILI.</span></p>

  <p class="t3">KING CAMP GILLETTE</p>

  <p class="x4-wstepny-cytat1" id="calibre_link-52">(1855&ndash;1932)</p>
</div>


<div class="title-page" id="calibre_link-19">
  <p class="xi">Golenie znane jest od wieków i&nbsp;od wieków ma też wymiar kulturowy. Jednak interpretacja tej czynności zależy od kontekstu historycznego.</p>

  <p class="x5-srodtytul">POJAWIAM SIĘ I&nbsp;ZNIKAM &ndash; HISTORIA ZAROSTU W&nbsp;KONTEKŚCIE KULTUROWYM</p>

  <p class="xi">Przykładowo, w&nbsp;licznych prymitywnych plemionach, nawet 20&nbsp;000 lat temu, golenie uznawano za symbol statusu i&nbsp;bogactwa. Samą operację golenia brody i&nbsp;wąsów wykonywano za pomocą naostrzonych kawałków krzemienia, później brązu, a&nbsp;gdy upowszechniło się żelazo, ostrzami z&nbsp;tego metalu. Z&nbsp;kolei dla starożytnych Greków zarost był niczym dzisiejszy dowód osobisty, stanowił bowiem atrybut osoby dorosłej. Golenie było oznaką zniewieściałości, dlatego nawet żołnierze nosili brody, choć przeszkadzała ona w&nbsp;walce &ndash; złapanemu za brodę żołnierzowi łatwo było poderżnąć gardło. Dopiero Aleksander Wielki nakazał swojej armii golić zarost, tak aby jego przyboczni wyróżniali się z&nbsp;tłumu. W&nbsp;ten sposób ogolone twarze szybko stały się wizytówką aspirujących miejskich elit oraz wysoko postawionych urzędników. Ta tradycja przetrwała w&nbsp;świecie rzymskim i&nbsp;dopiero po upadku Imperium brody wróciły do łask. Germanowie byli opisywani przez Tacyta jako brodacze &ndash; Longobardowie to lud o&nbsp;długich brodach. U&nbsp;Chattów, plemienia germańskiego, które zasiedlało Hesję i&nbsp;Saksonię, młody mężczyzna miał zakaz golenia czy nawet przycinać brody, dopóki nie zabił przeciwnika.</p>

  <p class="x5-srodtytul">OD ŚREDNIOWIECZA DO WIEKU XIX</p>

  <p class="xi">Moda na zarost na pojawiała się i&nbsp;znikała, tak jak każda kolejna epoka przekreślała kanony poprzedniej. W&nbsp;wiekach średnich zarost był symbolem męskości i&nbsp;honoru, a&nbsp;złapanie za brodę było poczytywane za oburzającą zniewagę i&nbsp;często kończyło się pojedynkiem. Renesans wyrzekł się średniowiecznych ideałów piękna i&nbsp;w&nbsp;XV wieku większość Europejczyków goliła się i&nbsp;choć XVI-wieczne, niewiarygodnie długie brody były dobrze widziane &ndash; nosili je m.in. John Knox czy Thomas Cranmer &ndash; wizerunek mężczyzny bez bujnego zarostu stabilizował się. W&nbsp;1705 roku car Piotr Wielki wprowadził nawet podatek od posiadania brody, aby jego poddani, niechętnie przyjmujący zachodnie nowinki, stali się bardziej europejscy. W&nbsp;Polsce percepcja męskiego kanonu piękna rozmijała się z&nbsp;modelem zachodnim. W&nbsp;XVIII wieku, gdy duża część mieszkańców Europy na zachód od Odry pod wpływem francuskich monarchów zaczyna nosić peruki i&nbsp;unikać zarostu, w&nbsp;Polsce noszenie wąsów staje się obowiązkiem każdego zadbanego Polaka. W&nbsp;połowie XVIII wieku Jędrzej Kitowicz w&nbsp;<span class="em">Opisie obyczajów za panowania Augusta III</span> (wydanym dopiero w&nbsp;1840 roku) ubolewał nad tym, że porządnemu, wąsatemu szlachcicowi coraz trudniej zdobyć względy u&nbsp;ślepo wpatrzonych w&nbsp;zgniły Zachód Polek: „Kto się nosił po polsku, musiał utrzymować wąsy, nie mogąc ich golić bez wystrychnienia się na błazna”. W&nbsp;XVIII wieku broda wróciła znów do łask.</p>

  <div class="ramka">
    <p class="x6-tytul-ciekaw">BRODA A&nbsp;SPOŁECZEŃSTWO</p>

    <p class="x6-txt-ciekaw-pierwszy">W&nbsp;1684 roku François Bernier wyróżnił cztery kategorie „ras” ludzi, a&nbsp;zarost służył jako wskaźnik, pozwalający na identyfikację i&nbsp;rozróżnienie ich. Podobnym tropem podążał angielski badacz Richard Bradley &ndash; w&nbsp;dziele <span class="em">Philosophical Account of the Works of Nature</span> z&nbsp;1721 roku wymienił tylko dwie „rasy”, które można zidentyfikować po brodzie: rasę europejską i&nbsp;rasę amerykańską. Badania Charlesa Hamiltona Smitha z&nbsp;1848 roku identyfikowały m.in. rasę kaukaską &ndash; z&nbsp;zarostem i&nbsp;mongolską &ndash; pozbawioną brody.</p>

    <p class="x6-txt-ciekaw">Posiadanie brody było nie tylko wyznacznikiem rasy, ale i&nbsp;określało przynależność społeczną. Rolnicy, robotnicy i&nbsp;prowincjusze nosili zarost, choć broda wciąż była synonimem mądrości dlatego chętnie zapuszczali ją też filozofowie i&nbsp;naukowcy. Do dziś zarost definiuje tożsamość grupy, np.&nbsp;na początku lat 80. XX wieku wąsy były nieodzownym atrybutem członków „Solidarności”, w&nbsp;przeciwieństwie do starannie wygolonych twarzy dygnitarzy PZPR.</p>

    <p class="x6-txt-ciekaw">Dziś socjobiolodzy charakteryzują brodę jako jedną z&nbsp;drugorzędowych cech płciowych, ponieważ jest ona czymś unikalnym dla mężczyzn, choć nie ma żadnego udziału w&nbsp;procesie reprodukcji. Karol Darwin jako pierwszy zauważył w&nbsp;wydanej w&nbsp;1871 roku pracy <span class="em">The Descent of Man</span>, <span class="em">and Selection in Relation to Sex</span>, że dobór płciowy może tłumaczyć istnienie brody.</p>
  </div>

  <p class="x5-srodtytul1">ZAROST SPRAWĄ MĘSKOŚCI</p>

  <p class="xi">W&nbsp;połowie XIX wieku funkcjonowały dwa niezależne sposoby postrzegania mężczyzn, choć oba zakładały, iż wizerunek mężczyzny jest tworzony przez relacje budowane w&nbsp;społeczeństwie. Czasy były burzliwe. Ewoluowało spojrzenie na podział ról mężczyzn i&nbsp;kobiet. John Addington Symonds i&nbsp;Havelock Ellis w&nbsp;1897 roku wydali książkę <span class="em">Inwersja seksualna</span> (ang.&nbsp;<span class="em">Sexual Inversion</span>) &ndash; pierwszy w&nbsp;języku angielskim medyczny opis homoseksualizmu, co przełożyło się na potrzebę okiełznania niedozwolonych praktyk seksualnych. Mężczyzna późnej epoki wiktoriańskiej musiał więc mieć w&nbsp;sobie dużo samokontroli, samodyscypliny, akceptacji dla otaczającej go rzeczywistości. Ale ten „domowy” ideał mężczyzny z&nbsp;miasta był w&nbsp;konflikcie z&nbsp;innym wizerunkiem z&nbsp;epoki wiktoriańskiej, w&nbsp;którym odwaga wiązała się przygodami i&nbsp;intensywnymi przeżyciami w&nbsp;koloniach. Zwierzęce instynkty i&nbsp;pierwotne cechy ujawniały się również podczas eskapad, które tłumnie podejmowano na zachodnim wybrzeżu Ameryki Północnej, kierując się zwłaszcza nad kanadyjską rzekę Klondike w&nbsp;poszukiwania złota. Biorący udział w&nbsp;takich wyprawach zwykle mieli solidny zarost. Brodaczy przybywało. Barwnie opisał to William Henselow, publikując poezję napisaną w&nbsp;obronie zarostu pod tytułem: <span class="em">Golenie się i&nbsp;używanie brzytwy &ndash; nienaturalna, irracjonalna, niemęska, bezbożna i&nbsp;śmiertelna moda wśród chrześcijan</span>. W&nbsp;XIX wieku zarost nosili między innymi car Aleksander III, Napoleon III, Fryderyk III, Benjamin Disraeli, Charles Dickens, Giuseppe Garibaldi, Karol Marks, Giuseppe Verdi czy Abraham Lincoln.</p>

  <p class="x5-txt">Konflikt między tymi dwoma wizerunkami znakomicie obrazuje słynne dzieło Roberta Louisa Stevensona <span class="em">Doktor Jekyll i&nbsp;pan Hyde</span>. W&nbsp;ekranizacji tej powieści z&nbsp;1960 roku, <span class="em">The Two Faces of Dr. Jekyll</span>, dwie osobowości jednej postaci gra ten sam aktor, który jedynie zakłada bądź zdejmuje brodę, zależności od tego, czy prezentuje mrocznego Hyde’a&nbsp;czy cnotliwego dr. Jekylla, choć w&nbsp;książce to właśnie Hyde nie miał brody i&nbsp;był idealnie ogolony. Dr&nbsp;Jekyll wolał unikać poważnego ryzyka, jakim w&nbsp;tym czasie było golenie.</p>

  <div class="ramka">
    <p class="x6-tytul-ciekaw">STRASZLIWE NARZĘDZIE… <br class="calibre4" />DO GOLENIA</p>

    <p class="x6-txt-ciekaw-pierwszy">„Obudziłem się o&nbsp;szóstej, po czym spędziłem godzinę w&nbsp;stanie nieświadomego uśpienia. W&nbsp;końcu podniosłem się. Próbowałem potem ogolić się brzytwą tak tępą, że wielokrotnie zacinałem się na twarzy. Wyglądała ona, jakbym zaznawał męki, jakie przechodzą chorzy na cholerę. Goląc się często, do pewnego stopnia unikałem ohydnej złośliwości brzytwy. Gdybym potrafił przywiązywać uwagę do takich detali, być może nauczyłbym się ją ostrzyć, choć z&nbsp;drugiej strony mógłbym poderżnąć sobie gardło.”</p>

    <p class="x6-txt-ciekaw-pierwszy">Z&nbsp;dzienników Thomasa A.&nbsp;Edisona, 13 lipca 1885</p>
  </div>

  <p class="x5-txt">Pod koniec XIX wieku golenie wciąż było domeną golibrody. Wielu klientów zgadzało się ze starym rosyjskim przysłowiem: „Łatwiej urodzić dziecko raz w&nbsp;roku, niż golić się codziennie”. Dobry golibroda oferował najpierw nawilżenie twarzy za pomocą pędzla z&nbsp;borsuczego włosia oraz masaż twarzy po skończonym goleniu, a&nbsp;więc klient nie tylko otrzymywał usługę, ale i&nbsp;wychodził z&nbsp;salonu wypoczęty, odświeżony i&nbsp;odprężony. Co ważniejsze, ówcześni mężczyźni dochodzili do skądinąd słusznego wniosku, że lepiej nie ryzykować &ndash; powszechnie dostępna brzytwa mogła służyć jako przyrząd fryzjerski, jak i&nbsp;narzędzie zbrodni. Ilustruje to przykład literacki Jonathana Harkera, niewyspanego młodego prawnika, który rankiem, goląc się ostrą brzytwą, zaciął się, a&nbsp;jednocześnie poczuł za sobą obecność innej osoby &ndash; złowrogiego hrabiego Draculi, łapiącego go za szyję. Golenie zarostu musiało być w&nbsp;XIX wieku równie straszne, co owa postać z&nbsp;wydanej w&nbsp;1897 roku powieści Brama Strokera <span class="em">Dracula</span>. Podobną tendencję można zaobserwować w&nbsp;opowiadaniu pod tytułem <span class="em">Golibroda z&nbsp;Göttingen</span>, opublikowanym na łamach dwutygodnika „Spirit of English Magazine” z&nbsp;15 grudnia 1826 roku. Wywiązuje się tu dialog pomiędzy przestraszonym klientem a&nbsp;trzymającym brzytwę potencjalnym oprawcą, który niczym niezdarny amator kilkukrotnie zabierał się do działania. <span class="em">„</span>Czy nie chcesz mi przypadkiem poderżnąć gardła? &ndash; pyta klient podniesionym głosem. &ndash; Zarabiam na goleniu brody, nie podrzynaniu gardeł &ndash; przerażony golibroda odpowiedział z&nbsp;pokorą. &ndash; Dobrze, dobrze, ale nie ufam ci na słowo. Jeżeli zatniesz mnie, to po prostu rozwalę ci łeb, rozumiesz?”. Obawy były uzasadnione, jak pokazuje nekrolog z&nbsp;17 listopada 1800 roku wydrukowany na łamach „Gentleman’s magazine”, opisujący przykład porucznika Cockburna, który zaciął się śmiertelnie przy goleniu we własnym domu. Niebezpieczeństwo poderżnięcia gardła wynikało z&nbsp;konstrukcji przyrządu do golenia.</p>

  <div class="ramka">
    <p class="x6-tytul-ciekaw">KRÓTKA HISTORIA BRZYTWY</p>

    <p class="x6-txt-ciekaw-pierwszy">Brzytwa była niesłychanie ostrym narzędziem. Pierwsza brzytwa o&nbsp;stalowym ostrzu powstała w&nbsp;1680 roku w&nbsp;Sheffield, w&nbsp;miejscu, które było centrum produkcji sztućców. W&nbsp;1740 roku Benjamin Huntsman, po przeniesieniu się z&nbsp;Doncaster w&nbsp;okolice Sheffield, opracował nowy rodzaj stali, która charakteryzowała się zwiększoną wytrzymałością. W&nbsp;1770 roku genialny samouk, prawdopodobnie największy w&nbsp;historii Zachodu mistrz wyrabiania noży, Jean-Jacques Perret publikuje dzieło <span class="em">Sztuka nauki samogolenia</span>, w&nbsp;którym oferuje swój nieopatentowany wynalazek sprzed 8 lat tym, którzy chcą nauczyć się golenia. Jego „bezpieczna brzytwa” powstała z&nbsp;inspiracji strugiem, czyli ręcznym narzędziem do obróbki drewna. Nazywanie wynalazku bezpiecznym było jednak mocno na wyrost. Główną innowacją brzytwy Perreta była drewniana osłonka na ostrze, która przeciwdziałała zbyt głębokim skaleczeniom.</p>

    <p class="x6-txt-ciekaw">Brzytwę składało się na pół, w&nbsp;podobny sposób jak czyni się to z&nbsp;dzisiejszymi scyzorykami. Zaostrzona cześć, wykonana ze stali, była zakończona na drugim końcu metalową bądź drewnianą rączką. Użycie brzytwy wymagało właściwego konserwowania i&nbsp;codziennego ostrzenia na kamieniu belgijskim, zawierającym kwarcyty . Następnie brzytwę przemywano wodą i&nbsp;polerowano na skórzanym pasku, który najczęściej wisiał na gwoździu osadzonym w&nbsp;ścianie.</p>
  </div>

  <p class="x5-srodtytul1">REKLAMA GOLI</p>

  <p class="xi">Do społecznej debaty o&nbsp;wizerunku mężczyzny dołączyła reklama, która sprawiała, że zarost znalazł się znów w&nbsp;odwodzie. Przykładowo reklama brzytwy Wilkinson zamieszczona w&nbsp;„Illustrated London News” (ILN) z&nbsp;18 lutego 1899 roku, zawierająca trzy rysunki, sygnalizowała przekaz: „Należy się golić”. Pierwszy obrazek przedstawiał mężczyznę, który już jakiś czas paraduje z&nbsp;brodą. Komentarz był jasny: „On zdaje sobie sprawę, jak obrzydliwy jest jego wygląd”. Na drugim rysunku tenże jegomość widoczny był ze spienioną brodą, gotowy do ogolenia, a&nbsp;na trzecim &ndash; biła radością jego zadowolona twarz z&nbsp;dopiskiem: „Ogoliłem się”, oraz komentarzem: „Jest jak nowo narodzony”. Inna reklama, z&nbsp;1906 roku, promująca firmę Williams, przedstawia parę obejmującą się, gdy mężczyzna się goli, a&nbsp;w&nbsp;tle widać slogan: „To cudowne uczucie na twarzy”. W&nbsp;parze z&nbsp;obietnicą komfortu, wygody i&nbsp;bezpieczeństwa idzie ogólnik: „Należy się to Twojej twarzy”. Dla klientów atrakcyjne było zwłaszcza bezpieczeństwo, gdyż wizyta u&nbsp;golibrody wiązała się z&nbsp;podatnością wystawienia twarzy na „terror” golenia, jak zostało to określone w&nbsp;reklamie z&nbsp;4 lutego 1899&nbsp;roku zamieszczonej w&nbsp;„Illustrated London News” (ILN). Z&nbsp;kolei reklama z&nbsp;3&nbsp;kwietnia tego roku (ILN) twierdziła, że golenie to przyjemność. Dzięki nowym prądom w&nbsp;nauce także medycyna popierała tę codzienną czynność wykonywaną w&nbsp;odpowiednich warunkach w&nbsp;domu, jako że zagrożenie chorobami wzrastało, gdy brakowało higieny osobistej, o&nbsp;co nie było trudno w&nbsp;zakładach golibrodów. W&nbsp;końcu, zgodnie z&nbsp;reklamą firmy Williams z&nbsp;5&nbsp;stycznia 1895 roku (ILN): „Golenie się jest proste, jak wszystko inne, jeżeli się tylko umie”.</p>

  <p class="x5-txt">Pod koniec XIX wieku poranna toaleta była przede wszystkim czasochłonna. Trzeba było dużo wprawy, żeby nie zrobić sobie krzywdy, ponadto sam proces był monotonny.</p>

  <p class="x5-srodtytul1">BARDZO PRZEŁOMOWE GOLENIE</p>

  <p class="xi">Pewnego dnia w&nbsp;1895 roku, King Camp Gillette, zawodowy domokrążca, golił się w&nbsp;swoim domu w&nbsp;Brookline, w&nbsp;stanie Massachusetts. Brzytwa była bardzo tępa, więc golenie było wyjątkowo uciążliwe. Nagle odłożył na bok brzytwę i, pomimo ściekającej na ziemię piany, zaczął na kartce szkicować swoją ideę nowatorskiego produktu, na który składała się innowacyjna maszynka do golenia z&nbsp;pojemnikiem na wymienne ostrza. Gillette dokończył &ndash; nie bez wysiłku &ndash; poranną toaletę, wybiegł z&nbsp;domu, kupił taśmę stalową i&nbsp;kilka innych rzeczy. Jak przeliczył, za 16 centów można było wykonać aż 500 ostrzy. Niedługo potem napisał do żony, przebywającej akurat u&nbsp;krewnych w&nbsp;Ohio, list, w&nbsp;którym nie ukrywał swojego szczęścia: „Wymyśliłem! Będziemy bogaci! ”. Dwie dekady później opisywał tę chwilę w&nbsp;wywiadzie z&nbsp;redaktorem „Gillette Blade” w&nbsp;następujący sposób: „Kiedy stałem z&nbsp;brzytwą w&nbsp;ręku, a&nbsp;moje oczy spoczęły na tym narzędziu, niczym ptak osiadający na gnieździe, pomyślałem o&nbsp;niej &ndash; maszynka do golenia Gillette. Wszystko to zobaczyłem w&nbsp;tej jednej chwili. Sposób, w&nbsp;jaki żyletka będzie pasowała do maszynki, zacisk trzymający wymienne ostrze oraz idee ostrza dwustronnego”.</p>

  <p class="x5-srodtytul">HISTORIA ŻYCIA WIZJONERA</p>

  <p class="xi">„Archimedes golenia” &ndash; King C.&nbsp;Gillette urodził się 5 stycznia 1855 roku w&nbsp;Fond du Lac w&nbsp;stanie Wisconsin, w&nbsp;wielodzietnej, niezamożnej rodzinie. Był najmłodszy z&nbsp;trzech synów. Gdy miał 4 lata, rodzina postanowiła przeprowadzić się do Chicago. Dzieci zarówno pomagały w&nbsp;pracach domowych, jak i&nbsp;pracowały, aby pomóc rodzinie się utrzymać. 8 października 1871 roku Gillette’owie padli ofiarą jednej z&nbsp;największych katastrof w&nbsp;historii Ameryki &ndash; gigantycznego pożaru Chicago, w&nbsp;którym stracili dom i&nbsp;cały dobytek. Sytuacja była dramatyczna, a&nbsp;rodzina musiała się znów przeprowadzić &ndash; tym razem do Nowego Jorku. Ojciec Kinga dostał tam posadę urzędnika patentowego, a&nbsp;w&nbsp;domu często opowiadał o&nbsp;zarejestrowanych wynalazkach &ndash; nie pozostało to bez wpływu na ducha wynalazczości u&nbsp;jego syna. Jednak sytuacja materialna rodziny nadal nie była zadowalająca. W&nbsp;wieku 16&nbsp;lat King zrezygnował więc z&nbsp;nauki w&nbsp;szkole i&nbsp;poszedł do pracy. Został komiwojażerem. Przemierzał kraj, sprzedając różne towary, w&nbsp;tym artykuły z&nbsp;żelaza. Próbował też sił jako wynalazca. Do 1890 roku zarejestrował cztery własne patenty &ndash; jednak żaden nie przyniósł spodziewanego zysku. Tego samego roku założył rodzinę, żeniąc się z&nbsp;Alantą Ellą Gaines, z&nbsp;którą miał syna, Kinga juniora.</p>

  <p class="x5-srodtytul1">UTOPIE WIZJONERA</p>

  <p class="xi">Na początku lat 90. Gillette pracował w&nbsp;firmie Crown Cork and Seal Company, oferującej jednorazowe korki &ndash; wynalazek opatentowany przez Williama Paintera. W&nbsp;tym czasie nie uznawał bogacenia się za priorytet &ndash; istotniejsze było dla niego znalezienie sposobu na zlikwidowanie biedy. Wierzył bowiem, że ubóstwu można skutecznie zapobiegać. W&nbsp;jego głowie pojawiła się wizja nowego społeczeństwa. Przez kilka lat pracował nad swoim projektem socjalistycznej utopii, aby w&nbsp;1894 roku wydać książkę <span class="em">The Human Drift</span>. Przedstawia ona zadowolonych mieszkańców, żyjących w&nbsp;bezklasowym społeczeństwie w&nbsp;mieście Metropolis, liczącym 40&nbsp;000 mieszkańców. W&nbsp;Metropolis istnieje kilka tysięcy drapaczy chmur, otoczonych przez porośnięte zielenią parki, miasto zaś kwitnie dzięki energii dostarczanej przez wodospad Niagara.</p>

  <p class="x5-txt">Książka jest echem przemian społecznych i&nbsp;gospodarczych po wojnie secesyjnej. King Camp Gillette przewidywał, że zapotrzebowanie ludzi na produkcję i&nbsp;dystrybucję towarów i&nbsp;usług spełni jedna Firma, zorganizowana w&nbsp;formie spółki akcyjnej, która zastąpi wiele małych i&nbsp;rozdrobnionych przedsiębiorstw. Ustrojem idealnego społeczeństwa miała być „demokracja technokratyczna”. Społeczeństwo rządzone byłoby przez fachowców&nbsp;&ndash; technokratów, ale każdy człowiek, udziałowiec w&nbsp;Firmie, miał posiadać jeden głos. „Ludzie w&nbsp;takim społeczeństwie byliby wobec siebie serdeczni i&nbsp;otwarci<span class="em">”</span> &ndash; pisał Gillette, czerpiąc garściami z&nbsp;idei socjalistów, takich jak Charles Rollinson Lamba i&nbsp;Walter Burley Griffin. Zgniły kapitalizm wraz z&nbsp;koszmarem konkurencji odszedłby w&nbsp;ten sposób w&nbsp;niepamięć, a&nbsp;mieszkańcy Metropolis mogliby realizować swoje pasje.</p>

  <p class="x5-srodtytul1">WYMIENIALNA REWOLUCJA</p>

  <p class="xi">King miał jednak okazać się autorem rewolucji zgoła innej niż społeczna. Jego szef, William Painter, błyskawicznie się zorientował, że zatrudniony pracownik ma potencjał, potrafi samodzielnie myśleć i&nbsp;jest pomysłowy. Poradził mu więc pewnego dnia, żeby wykorzystał swoje umiejętności i&nbsp;zarobił prawdziwe pieniądze: „King, ty masz smykałkę do myślenia &ndash; wymyśl coś podobnego do jednorazowych korków, co można wyrzucić po zużyciu, to ludzie będą nieustannie kupować i&nbsp;wracać po więcej”. King Camp Gillette odparł: „To łatwe udzielać tego rodzaju porad, ale ile jest rzeczy takich jak korek?”. Jednocześnie przyznawał, że ta rada utkwiła mu w&nbsp;pamięci. Zmaterializowała się w&nbsp;1895 roku, w&nbsp;postaci pomysłu na maszynkę z&nbsp;wymienialnymi ostrzami, które wyrzucałoby się po zużyciu.</p>

  <p class="x5-srodtytul">REWOLUCJA NA OSTRO</p>

  <p class="xi">Pomysł wymiennych ostrzy był rewolucją. Sam King Camp Gillette był w&nbsp;kropce. Jako człowiek idei i&nbsp;wizjoner nie umiał właściwie zaprojektować swojego pomysłu, ani tym bardziej stworzyć wymyślonej przez siebie maszynki do golenia. Jego przyjaciele dokuczali mu nieustannie. „Jak tam maszynka do golenia?” &ndash; pytali prześmiewczo. XIX-wieczny zdrowy rozsądek podpowiadał im, że idealne narzędzie do golenia powinno być trwałe i&nbsp;działać kilkanaście lat, jak brzytwa. Idea tanich ostrzy, wyrzucanych po kilkukrotnym użyciu, za to produkowanych masowo, brzmiała wtedy równie niedorzecznie, co dziś utopijne pomysły Kinga Campa Gillette’a. Zanim więc 3 grudnia 1901 roku złożył aplikację, która potem stanie się patentem numer 775134 na bezpieczną maszynkę do golenia, musiał poradzić sobie z&nbsp;przeciwnościami losu.</p>

  <div class="ramka">
    <p class="x6-tytul-ciekaw">EWOLUCJA MASZYNEK</p>

    <p class="x6-txt-ciekaw-pierwszy">Maszynki do golenia podlegały ciągłym zmianom. King Camp Gillette nie był twórcą ani maszynki w&nbsp;kształcie litery T, ani „bezpiecznej maszynki do golenia”. Ponad pół wieku przed wynalazkiem Gillette’a, Wiliam Henson skonstruował pierwszą brzytwę typu motykowego &ndash; w&nbsp;kształcie litery T, której ostrze było umieszczone prostopadle do uchwytu, co znakomicie ułatwiło manewrowanie golarką. „Bezpieczną maszynkę” w&nbsp;1880 roku wynaleźli bracia Kampfe, wprowadzając na rynek w&nbsp;USA produkt Star Razor. Ich śladem poszły inne firmy, takie jak Gem Cutlery czy Wilkinson Sword, słynąca do tej pory z&nbsp;wytwarzania broni białej. Ta ostatnia zaproponowała w&nbsp;1896 roku swoją wersję bezpiecznej maszynki do golenia o&nbsp;nazwie… Pall Mall.</p>
  </div>

  <p class="x5-srodtytul1">ZROBIĘ TĘ MASZYNKĘ!</p>

  <p class="xi">Największym kłopotem było znalezienie sposobu na wycinanie z&nbsp;taśmy stalowej ostrza oraz montowanie już zaostrzonych żyletek w&nbsp;golarce. Procesy wzbogacania stali, jej wzmocnienie i&nbsp;hartowanie, stanowiły dla Kinga czarną magię. Przez kilka lat nawet nie wiedział, jak zacząć. Inżynierowie i&nbsp;praktycy, słysząc o&nbsp;jego pomyśle, pukali się w&nbsp;głowę. Aż do 1900 roku Gillette nie spotkał nikogo, kto potrafiłby przekuć jego wizję w&nbsp;namacalny produkt. Miało się to zmienić dopiero, gdy poznał Williama Nickersona. Był to zdolny inżynier-chemik, absolwent Massachusetts Institute of Technology, który uzyskał wcześniej patent na bezpieczną windę, dzięki której zmniejszyła się liczba wypadków w&nbsp;transporcie na wysokości. Otrzymał także patent na guzik zatrzymujący windę na odpowiednim piętrze oraz opatentował maszynę ważącą. Nie miał jednak szczęścia w&nbsp;biznesie &ndash; koniec końców jego partnerzy pozbyli się go z&nbsp;interesu, a&nbsp;niezwykłe wynalazki nie przyniosły mu żadnej korzyści finansowej. O&nbsp;żyletkach dowiedział się przypadkiem, gdy wraz z&nbsp;przyjacielem, Henrym Sachsem, oraz jego zięciem, Jacobem Heilbornem, próbowali zbudować nowy typ żarówki. Naruszyli jednak patent należący do Thomasa Edisona i&nbsp;musieli porzucić wypracowane rozwiązania. To Heilborn zachęcił, początkowo niechętnego żyletkom Nickersona, do zajęcia się tym pomysłem na poważnie. Nickerson zaprojektował i&nbsp;wykonał bezpieczna maszynkę do golenia, a&nbsp;także opracował sposób produkcji ostrzy. Naprawdę uwierzył w&nbsp;możliwości, jakie daje ten innowacyjny wynalazek, i&nbsp;w&nbsp;liście do Heilborna pisał: „Sądzę, że maszynka do golenia oparta na założeniach Gillette’a&nbsp;może być sukcesem. (…) W&nbsp;mojej opinii o&nbsp;sukcesie w&nbsp;dużej mierze, jeżeli nie całkowicie, zadecyduje produkcja taniego ostrza o&nbsp;wysokiej jakości”. W&nbsp;ten sposób 28 września 1901 roku powstała firma American Safety Razors. Początkowo miała przyjąć nazwę od nazwiska pomysłodawcy żyletki, ale ostatecznie uznano, że byłoby niesprawiedliwe, gdyby się tak nazywała tylko z&nbsp;powodu dobrego pomysłu.</p>

  <p class="x5-srodtytul1">PRZYPADEK RATUJE <span class="em">STARTUP</span></p>

  <p class="xi">Głównym udziałowcem American Safety Razors został King Camp Gillette, mając 17&nbsp;500 akcji. Nickerson, Heilborn, Sachs i&nbsp;czwarty wspólnik, Edward Steward, otrzymali łącznie 12&nbsp;500 akcji. Najwięcej papierów wartościowych, 20&nbsp;000 akcji, miało zostać sprzedanych w&nbsp;blokach po 500 akcji, aby pozyskać kapitał na przedsięwzięcie. Z&nbsp;początku jeden udział wyceniano na 10 dolarów, ale szybko okazało się, że nikt nie chce ich kupować nawet za pół dolara. Tymczasem potrzebne było aż 5000 dolarów, aby Nickerson, który codziennie pracował nad wynalazkiem w&nbsp;wynajętym warsztacie nad sklepem rybnym przy ulicy Atlantic Avenue 424, zaczął produkcję. Otrzymywał za to 40 dolarów tygodniowo, za co zgodził się przekazać prawa do swoich dzieł na rzecz firmy. Jednakże pozyskiwanie kapitału nie powiodło się, sprzedano tylko część udziałów. Ostatecznie 3500 akcji kupił Henry Sachs. W&nbsp;1902 roku ogłosił współpracownikom, że opracował plan wdrożenia oraz produkty wedle wizji Gillette’a. Można było zacząć produkcję na masową skalę, gdyby nie jeden problem. Otóż wykorzystany został niemal cały zgromadzony budżet. Przedsiębiorstwo znów potrzebowało dokapitalizowania. Nickerson zwrócił się do swoich znajomych, z&nbsp;którymi wcześniej opracował wagę. Odnieśli oni sukces komercyjny, ale za inwestycję w&nbsp;firmę produkującą żyletki zażądali 51% udziałów. Na to wspólnicy się nie zgodzili, więc firma upadła. Na jej miejsce powołano przedsiębiorstwo Gillette Safety Razor, którego udziały można było kupić za 25 centów. Nikt jednak nie brał na poważnie inwestycji w&nbsp;taki, jakbyśmy dziś powiedzieli, <span class="em">startup</span>. Niemal rok trwała intensywna akcja poszukiwania sponsorów. Bez skutku. Henry Sachs miał już ogłosić upadłość spółki, gdy Gillette przypadkiem spotkał starego przyjaciela (z&nbsp;czasów handlu korkami jednorazowymi), irlandzkiego piwowara Johna Joyce’a. Zdecydował się prosić go o&nbsp;wsparcie, przywołując na pomoc wszystkie swoje talenty sprzedawcy. Nie był to bowiem pierwszy wspólny interes obu panów. John już kiedyś zainwestował w&nbsp;pomysł Kinga, a&nbsp;ponieważ była to chybiona koncepcja, stracił cały wkład 20&nbsp;000 dolarów. Tym razem trudniej było go przekonać, ale ostatecznie Joyce uległ i&nbsp;został znaczącym udziałowcem. W&nbsp;1903 roku, po zainwestowaniu 25&nbsp;000 dolarów, uruchomiono produkcję maszynek i&nbsp;ostrzy.</p>

  <p class="x5-srodtytul1">POLITYKA CENOWA &ndash; ROZDANIE PIERWSZE</p>

  <p class="xi">Tak liczne grono zarządzające organizacją miało kłopot z&nbsp;ustaleniem ceny produktów, a&nbsp;decydujący głos należał do Johna. Nie było problemów z&nbsp;samymi ostrzami &ndash; 20 sztuk stalowo-węglowych wkładów, zapakowanych w&nbsp;zielone pudełko z&nbsp;wizerunkiem pomysłodawcy kosztowało 1 dolara. Większy problem stanowiła golarka. Przed inwestycją Joyce’a cenę ustalono na 3 dolary, ale pod wpływem inwestora Gillette, Sachs, Heilborn, Nickerson i&nbsp;Steward musieli podnieść ją do 5 dolarów, co stanowiło połowę tygodniowych zarobków przeciętnego Amerykanina. W&nbsp;gazecie „System” ukazało się ogłoszenie: „Oferujemy nowy typ maszynki do golenia”. Reklama obiecywała, że to pierwsze bezpieczne narzędzie do golenia, zawierające ostrza wystarczające na 20 lub 30 goleń. Początkowo dystrybucja produktu odbywała się poprzez sklepy jubilerskie, w&nbsp;perfumeriach i&nbsp;sklepach z&nbsp;produktami żelaznymi.</p>

  <p class="x5-srodtytul1">LOS FIRMY NA OSTRZU… ŻYLETKI</p>

  <p class="xi">Dla Gillette’a&nbsp;przełom 1903 i&nbsp;1904 roku był bardzo trudny. Nie otrzymywał dochodów z&nbsp;działalności firmy, w&nbsp;której był prezesem. Był więc zdany na Crown Cork, gdzie nadal pracował jako sprzedawca jednorazowych korków. Kiedy firma zdecydowała się wysłać go do Londynu, z&nbsp;roczną pensją 6000 dolarów, poprosił Joyce’a o&nbsp;wypłacanie pensji. Ten prośbę odrzucił, wobec czego King nie mógł odmówić firmie, z&nbsp;którą był związany jako sprzedawca. Zrezygnował z&nbsp;prezesury w&nbsp;firmie, choć pozostał dyrektorem i&nbsp;wraz z&nbsp;rodziną pojechał do Londynu. Stamtąd śledził rozwój firmy i&nbsp;jak się szybko okazało, miał powody do niepokoju. Pierwszy rok działalności okazał się zupełną klęską. Do końca 1903 roku sprzedano tylko 51 maszynek i&nbsp;168 żyletek, a&nbsp;pomysł nie wydawał się trafiony. John Joyce zaczął szukać sposobu na odzyskanie pieniędzy zainwestowanych w&nbsp;firmę. Wtedy King zdecydował się rzucić wszystko, wracać i&nbsp;ratować firmę. Gdy wchodził na pokład statku płynącego z&nbsp;Liverpoolu do USA, był wewnętrznie rozdarty. John Joyce bez wątpienia uratował jego firmę-marzenie od upadku i&nbsp;bankructwa w&nbsp;1902 roku. Jednak teraz chciał poświecić wizję globalnej firmy sprzedającej maszynki do golenia oraz ostrza na rzecz wyciągania krótkoterminowych zysków ze sprzedaży praw do „bezpiecznej maszynki” za 100&nbsp;000 dolarów. Pozbawiony przychodów we własnej firmie de facto nienależącej do niego, dyrektor postanowił przekonać Joyce’a, że popełnia wielki błąd, gdyż klienci zainteresowani goleniem żyją na całym świecie i&nbsp;nigdy ich nie zabraknie, byłoby więc szaleństwem rezygnować z&nbsp;firmy opartej na tej potrzebie. Dotarł do Bostonu w&nbsp;ostatniej chwili, ponieważ gdy schodził z&nbsp;pokładu statku, John Joyce już przygotował wstępną umowę sprzedaży praw. Gillette dokonał niemal cudu, bo potrafił jeszcze raz sprzedać swoją wizję Joyce’owi, który ostatecznie zrezygnował z&nbsp;transakcji. Dla firmy było to wydarzenie niemal równie istotne, co sam pomysł na jej powstanie.</p>

  <p class="x5-srodtytul1">TECHNOLOGIA I&nbsp;PATENT, CZYLI NARESZCIE PRZEŁOM</p>

  <p class="xi">Szczęśliwie, w&nbsp;tym samym czasie, w&nbsp;sierpniu 1904 roku, William Nickerson wpadł na pomysł, jak szybciej i&nbsp;taniej produkować żyletki, usprawniając moce wytwórcze fabryki. 15 listopada 1904 roku do udziałowców dotarła kolejna dobra wiadomość. Gillette otrzymał patent na swój wynalazek, zabezpieczający przed kopiowaniem rozwiązania przez konkurencję na 17 lat. Uradowany King Camp Gillette dostał od równie szczęśliwego Johna Joyce’a&nbsp;roczną pensję w&nbsp;wysokości 18&nbsp;000 dolarów oraz tytuł wiceprezesa przedsięwzięcia. Laury zbierał też Nickerson &ndash; pracował w&nbsp;firmie do 1928 roku, jako wiceprezes i&nbsp;dyrektor produkcji. Sukcesu dopełnia sprzedaż, która dzięki reklamie w&nbsp;1904 roku wyniosła 90 tysięcy golarek i&nbsp;123 tysięcy żyletek. W&nbsp;1905 roku sprzedało się już 277&nbsp;000 sztuk maszynek i&nbsp;ponad milion żyletek. Firma, zgodnie z&nbsp;planami Gillette’a, rozpoczęła globalizację &ndash; zaczęło się od filii w&nbsp;Londynie, następnie bezpieczne golarki pojawiły się w&nbsp;Paryżu, a&nbsp;w&nbsp;roku 1906 były już w&nbsp;Niemczech i&nbsp;Kanadzie. Firma szybko weszła też na rynek w&nbsp;Rosji i&nbsp;Meksyku.</p>

  <p class="x5-srodtytul1">REKLAMA NA START</p>

  <p class="xi">Ogromną rolę w&nbsp;sukcesie firmy odegrała reklama. Na początku kładła nacisk na bezpieczeństwo samodzielnego golenia za pomocą żyletek firmy Gillette oraz atakowała golibrodów, odnosząc się do nich z&nbsp;pogardą. W&nbsp;1906 roku pewna reklama przedstawiała to tak: „Gdyby czas, pieniądze i&nbsp;energia zmarnowana w&nbsp;zakładach golibrodów w&nbsp;całej Ameryce zostały zamieniona na kopanie kanału w&nbsp;Panamie &ndash; ten zostałby wybudowany w&nbsp;4 godziny”. Jednak od 1910 roku Gillette zmienia taktykę, przebiegle stawiając golibrodów w&nbsp;centrum swojego łańcucha dystrybucji produktów. W&nbsp;reklamach firmy często występowali &ndash; jako symbol męskości &ndash; ogoleni żołnierze oraz sportowcy, którzy z&nbsp;kolei akcentowali potrzebę rywalizacji.</p>

  <p class="x5-srodtytul1">SUKCES I&nbsp;PRZEŁAMANIE TABU</p>

  <p class="xi">Dzięki reklamie w&nbsp;1915 roku firma Gillette sprzedała 70 milionów żyletek. Tego samego roku zszokowała rynek i&nbsp;odbiorców, wprowadzając na rynek pierwszą maszynkę do golenia dla kobiet, Milady Décolleté. Golenie było w&nbsp;tamtych czasach kojarzone wyłącznie z&nbsp;mężczyznami. Sukces sprzedażowy łączył się z&nbsp;tym, iż w&nbsp;Hollywood pojawiła się moda na depilację nóg i&nbsp;brwi przez kobiety. Kolejny sukces to zwiększenie sprzedaży w&nbsp;czasie pierwszej wojny światowej, gdy produkt Gillette znalazł się na wyposażeniu amerykańskich żołnierzy. Dowódcy doszli bowiem do wniosku, że jedynie na ogoloną twarz można właściwie założyć maskę przeciwgazową.</p>

  <p class="x5-srodtytul1">POLITYKA CENOWA &ndash; ROZDANIE DRUGIE</p>

  <p class="xi">Przełomowy model biznesowy firmy Gillette zakłada tanią sprzedaż „części podstawowej”, często poniżej swojej wartości. Dzięki temu można zarabiać na ciągle dostarczanych produktach, które są niezbędne do działania tejże części podstawowej. Taki mechanizm funkcjonuje w&nbsp;przypadku drukarek atramentowych i&nbsp;tonerów, konsoli, takiej jak Playstation, oraz gier na nią tworzonych czy właśnie golarki i&nbsp;ostrz. Strategia ta pojawiła się w&nbsp;Gillette dopiero po pewnym czasie &ndash; cena maszynek ustalona przez Joyce’a&nbsp;była wysoka. Konkurencyjne maszynki Star kosztowały 1,5 dolara. Inne firmy, takie jak Gem Cutlery, zaczęły tworzyć takie maszynki, do których pasowały różne ostrza. Gillette broniło się przed tym, korzystając ze środków prawnych wynikających z&nbsp;ochrony patentowej. Strategię żyletki i&nbsp;maszynki firma zaczęła stosować dopiero od 1921 roku, gdy wygasł podstawowy patent z&nbsp;1904 roku. Pół roku wcześniej, na łamach „Wall Street Journal” firma tryumfalnie ogłosiła nowy wynalazek, opatentowany 13 stycznia 1920 roku. Nowa maszynka kosztowała 5 dolarów, podczas gdy starą, przebrandowaną na model Brownie, wyceniono na 1 dolara, choć później była sprzedawana nawet za 85 centów. Konkurencja nie była w&nbsp;stanie zaoferować takiej ceny. Strategia zakładała zdobycie jak największej liczby klientów i&nbsp;nadzieję, że część pozyskanych klientów zmieni wybrany model na droższy. I&nbsp;tak też się stało. Od 1921 roku sprzedaż wzrosła w&nbsp;niespotykanym wcześniej tempie.</p>

  <p class="x5-srodtytul1">IDEALISTA UTOPIJNY W&nbsp;PRAWDZIWYM ŚWIECIE</p>

  <p class="xi">Pomimo sukcesu Joyce i&nbsp;Gillette nie mogli się porozumieć. Do głosu znów doszły społeczne utopie Gillette’a. W&nbsp;1910 roku wizjoner wpadł na pomysł, żeby pieniądze z&nbsp;zysków firmy przeznaczyć na stworzenie w&nbsp;stanie Arizona idealnego miasta-państwa, kopii Metropolis ze swej książki. Tego było za wiele dla Joyce’a. Kiedy usłyszał o&nbsp;pomyśle Gillette’a, by zapłacić Theodore’owi Rooseveltowi milion dolarów za zarządzanie tym tworem, uznał go za szaleństwo. Jeszcze w&nbsp;tym samym roku Joyce spłacił więc partnera, wykupując jego udziały, i&nbsp;w&nbsp;ten sposób zabezpieczając zyski firmy przed roztrwonieniem na utopijne osobliwości. W&nbsp;ten sposób King Camp Gillette stracił udziały w&nbsp;firmie i&nbsp;został milionerem. Przeprowadził się do Kalifornii, gdzie uprawiał pomarańcze i&nbsp;figi, dopracowywał utopię i&nbsp;występował jako dobry duch i&nbsp;mentor swej byłej firmy. Udzielał rad pracownikom oraz &ndash; szczególnie po 1916 roku, po śmierci Johna Joyce’a&nbsp;&ndash; był ambasadorem marki Gillette i&nbsp;brał udział w&nbsp;akcjach promocyjnych.</p>

  <p class="x5-txt">King Camp Gillette był bardzo nietypową osobą, nawet jak na tamte barwne czasy. Jego utopie, które rozwijał w&nbsp;kolejnych książkach: <span class="em">World Corporation</span> z&nbsp;1910 roku i&nbsp;<span class="em">People’s Corporation</span> z&nbsp;1924 roku, były, łagodnie mówiąc, osobliwe. Globalną spółkę akcyjną zastąpiła Korporacja, w&nbsp;ramach której ludzie mieli wyzbyć się indywidualizmu i&nbsp;cenić wspólnotowość. Choć w&nbsp;wiadomości wysłanej do dyrektorów firmy w&nbsp;1912&nbsp;roku zauważał: „Sukces zależy od reklamy”, świat z&nbsp;jego wyobrażeń był jej całkowicie pozbawiony. Russell B.&nbsp;Adams Jr., autor biografii wizjonera, stwierdzał, że to niemal tak, jakby Karol Marks zrobił sobie przerwę pomiędzy <span class="em">Manifestem Komunistycznym</span> a&nbsp;<span class="em">Kapitałem</span>, żeby wynaleźć, opracować i&nbsp;skomercjalizować nowego typu szczoteczkę do zębów lub składany grzebień. Po wybuchu rewolucji komunistycznej w&nbsp;Rosji Gillette zaczął uważać, że oto materializuje się jego marzenie. Był pewny, że mieszkańcy sowieckiej Rosji są szczęśliwi i&nbsp;zadowoleni z&nbsp;przewrotu. Do końca życia popierał działania Józefa Stalina, którego chciał odwiedzić pod koniec lat 20., sprzedawszy wcześniej swój majątek. Nie zgodzili się na to jego bliscy, choć na starość pozwolili mu trzymać w&nbsp;domu flagi z&nbsp;sierpem i&nbsp;młotem oraz portrety wodzów rewolucji. King Camp Gillette zmarł w&nbsp;1932 roku &ndash; krótko przed śmiercią powrócił na stanowisko szefa firmy.</p>

  <p class="x5-srodtytul">ŻYLETKOWY GIGANT DZIŚ</p>

  <p class="xi">Obecnie produkcja maszynek do golenia jest gigantycznym przemysłem, w&nbsp;którym olbrzymią ilość pieniędzy przeznacza się na badania naukowe. Żyletki produkuje się z&nbsp;taśmy ze stali hartowanej, z&nbsp;kilkunastoprocentową zawartością chromu, o&nbsp;grubości włosa, czyli ok.&nbsp;0,1&nbsp;mm. Samo ostrze żyletki ma grubość zaledwie tysięcznych części milimetra i&nbsp;jest pokrywane kolejno: chromem, materiałem ceramicznym i&nbsp;teflonem. Dzięki temu golenie jest bardziej komfortowe, a&nbsp;ostrze trwalsze: chrom chroni przed korozją, warstwa ceramiczna opóźnia zużycie, a&nbsp;teflon zmniejsza tarcie i&nbsp;daje większy poślizg.</p>

  <p class="x5-txt">Inżynierowie w&nbsp;firmie Gillette wciąż ulepszają golarki. W&nbsp;1971 roku wprowadzili podwójne ostrze zwane Trac II.&nbsp;Ruchoma główka golarki zawojowała klientów w&nbsp;1977 roku w&nbsp;produkcie Atra. Usprawniony wkład pojawił się w&nbsp;Sensorze zaproponowanym w&nbsp;1990 roku, a&nbsp;potrójne ostrze w&nbsp;Mach3 z&nbsp;1998 roku. Minął wiek od opatentowania przez Kinga Campa Gillette’a&nbsp;przełomowych rozwiązań pozwalających na bezpieczne golenie, a&nbsp;jego firma wciąż wydaje się korzystać z&nbsp;przywileju pierwszeństwa&nbsp;&ndash; sprzedaje pięciokrotnie więcej żyletek niż konkurencja.</p>
</div>


<div class="title-page" id="calibre_link-7">
  <h1 class="calibre5"><a href="#calibre_link-2" class="calibre2">SZTUKA </a><br class="calibre4" /><a href="#calibre_link-2" class="calibre2">SPRZEDAŻY</a><br class="calibre4" /><a href="#calibre_link-2" class="calibre2"> PRZYJEMNOŚCI,</a><br class="calibre4" /><br class="calibre4" /><a href="#calibre_link-2" class="calibre2"> CZYLI </a><br class="calibre4" /><a href="#calibre_link-2" class="calibre2"><span class="m-srednia">O&nbsp;GUMOWEJ FORTUNIE</span> </a><br class="calibre4" /><a href="#calibre_link-2" class="calibre2"><span class="marka">WRIGLEYA</span></a></h1>
</div>


<div class="title-page" id="calibre_link-20">
  <p class="x5-txt" id="calibre_link-53">&nbsp;</p>

  <p class="y">Guma do żucia sprawia wrażenie wytworu na wskroś współczesnego. Nic bardziej mylnego. To znany od wielu wieków produkt, stosowany jeszcze przez Indian, zmieniający swe miejsce w&nbsp;historii wraz ze zmianami kulturowymi. Swój olbrzymi sukces w&nbsp;czasach nowożytnych zawdzięcza przede wszystkim wyśmienitym działaniom marketingowym. Na przełomie XIX i&nbsp;XX wieku przodował w&nbsp;nich William Wrigley Jr.</p>

  <p class="x4-wstepny-cytat"><span class="em">KAŻDY MOŻE ZROBIĆ GUMĘ<br class="calibre4" /> DO ŻUCIA.&nbsp;SZTUKA POLEGA<br class="calibre4" /> NA TYM, ABY JĄ SPRZEDAĆ.</span></p>

  <p class="t3">WILLIAM WRIGLEY JR</p>

  <p class="x4-wstepny-cytat1" id="calibre_link-54">(1861&ndash;1932)</p>
</div>


<div class="title-page" id="calibre_link-21">
  <p class="xi">Guma do żucia to świetny materiał do ekonomicznych rozważań typu „co było pierwsze &ndash; kura czy jajko?”, tyle że ekonomiści pytają, co jest pierwsze przy nowym produkcie: popyt, jaki zgłaszają na niego konsumenci, czy też podaż ze strony producenta.</p>

  <p class="x5-srodtytul1">GUMA DO ŻUCIA A&nbsp;TEORIA PODAŻY I&nbsp;POPYTU</p>

  <p class="xi">W&nbsp;drugiej połowie XX wieku świat przyjął teorię ekonomisty Johna Maynarda Keynesa, wedle której dla światowej gospodarki najważniejsze jest umiejętne manipulowanie globalnym popytem poprzez politykę monetarną i&nbsp;fiskalną prowadzoną przez rządy państw. Wcześniej jednak teoretycy i&nbsp;praktycy wyznawali odwrotną teorię. Znane jest słynne zdanie Henry’ego Forda: „Jeżeli zapytalibyśmy konsumentów, czego pragną, odpowiedzieliby, że szybszych koni.” Dlatego XIX-wieczni ekonomiści klasyczni, tacy jak Jean-Baptiste Say, twierdzili, że to produkcja jest źródłem popytu. Jeszcze na początku XX wieku Joseph Schumpeter zakładał, że funkcja producentów polega przede wszystkim na przekonaniu kupujących do ich produktu. Na rynku wygrają ci, którzy zrobią to najlepiej. Ale to kupujący, choć nie mają wpływu na pojawianie produktów na rynku, de facto decydują o&nbsp;ich sukcesie. Schumpeter wyraził to w&nbsp;następujący sposób: „Linie kolejowe nie pojawiły się, ponieważ konsumenci przejęli inicjatywę i&nbsp;wyrazili efektywny popyt na ich usługi, przedkładając je nad usługi dyliżansów pocztowych. Podobnie to nie konsumenci pierwsi wyrazili potrzebę i&nbsp;popyt na lampy elektryczne, nylonowe pończochy, podróżowanie samochodami lub samolotami, słuchanie radia albo żucie gumy. Olbrzymia większość zmian w&nbsp;strukturze dóbr konsumpcyjnych została wymuszona przez producentów na konsumentach. Ci ostatni najczęściej opierali się zmianom i&nbsp;musieli być dopiero odpowiednio «wyedukowani» poprzez rozbudowane psychotechniki reklamy”. Nieprzypadkowo za Schumpeterem wspomniano tu gumę do żucia. To znakomite potwierdzenie tej teorii.</p>

  <p class="x5-srodtytul">DŁUGA HISTORIA ŻUCIA</p>

  <p class="xi">Żucie gumy ma swoją długą historię &ndash; znacznie dłuższą niż cała nauka ekonomii. Nie ulega wątpliwości, że była to jedna z&nbsp;najstarszych używek. Już tysiące lat temu w&nbsp;różnych zakątkach świata ludzie żuli gumę zrobioną z&nbsp;żywicy drzew &ndash; nie tylko dla przyjemności, ale i&nbsp;dla higieny: czyszczono nią zęby, odświeżano oddech i&nbsp;używano jako leku na różne choroby. Pliniusz Starszy, autor dzieła <span class="em">Naturalis historia</span> (<span class="em">Historia naturalna</span>)&nbsp;&ndash; istnej kopalni wiedzy z&nbsp;czasów rzymskich &ndash; potwierdza, że zwyczaj żucia był powszechny także w&nbsp;Europie. Starożytni Grecy pozyskiwali materiał z&nbsp;miękkiej naturalnej żywicy, otrzymywanej z&nbsp;balsamu wyciekającego z&nbsp;drzewa mastyksowego &ndash; pistacji kleistej (łac.&nbsp;<span class="em">Pistacia lentiscus</span>). Drzewo rośnie na greckiej wyspie Chios, a&nbsp;jego żywica nosiła piękną nazwę „Łzy Chios”. Rośliny, których żywica nadawała się do żucia, można zresztą spotkać na całym świecie &ndash; od Meksyku po Indonezję. Gumy podobne do tych, które znamy dziś, wyrabiali Indianie.</p>

  <p class="x5-srodtytul1">KOLEJNY WYNALAZEK INDIAN</p>

  <p class="xi">Majowie produkowali gumę z&nbsp;żywicy drzewa, które nazywali sapodilla, a&nbsp;które w&nbsp;świecie nowożytnym nosi nazwę sączyniec właściwy (łac.&nbsp;<span class="em">Manilkara zapota</span>). Ta rosnąca dziko w&nbsp;gorącym i&nbsp;wilgotnym klimacie roślina występuje w&nbsp;Ameryce Środkowej. W&nbsp;korze pnia i&nbsp;gałęzi oraz w&nbsp;młodych owocach kryje się mlecznobiały sok, zawierający aż 50% gumy. Żeby wydobyć sok, drzewo nacinano maczetą wzdłuż pnia. W&nbsp;ciągu zaledwie 2&ndash;3 godzin z&nbsp;sapodilli wypływał praktycznie cały materiał gumopodobny &ndash; bezzapachowa substancja, zwana <span class="em">chicle</span>. Każde drzewo można było nacinać raz na 3 lata, co nie znaczy, że w&nbsp;tym czasie drzewo było bezużyteczne. Miało przecież jadalne owoce. <span class="em">Chicle</span>, a&nbsp;raczej <span class="em">tzictli</span>, znali też Aztecy. Używali oni czystej żywicy z&nbsp;sapodilli albo mieszali ją z&nbsp;<span class="em">chapapote</span> &ndash; aromatyczną bitumiczną substancją (pochodną ropy naftowej), znajdywaną w&nbsp;Zatoce Meksykańskiej. Misjonarz franciszkański Bernardino de Sahagún, wykonujący swą posługę wśród Azteków, zauważył w&nbsp;swym dziele <span class="em">Historia general de las cosas de Nueva España (Rzecz z&nbsp;dziejów Nowej Hiszpanii</span>), że zażycie tej mieszanki powoduje ból głowy. Natomiast Indianie północnoamerykańscy bardzo chętnie żuli gumę robioną z&nbsp;żywicy świerkowej. To właśnie od nich pierwsi osadnicy z&nbsp;Europy przejęli ten obyczaj.</p>

  <p class="x5-txt">Stał się on na tyle popularny, że w&nbsp;1848 roku rozpoczęła się komercyjna produkcja gumy do żucia. Odważnym pionierem był John B.&nbsp;Curtis, który wytwarzał ją w&nbsp;swoim domu, w&nbsp;dużym, kuchennym piecu typu franklinowskiego. Dwa lata później poszerzył ofertę o&nbsp;gumę aromatyzowaną, zrobioną z&nbsp;parafiny, która w&nbsp;krótkim czasie przebiła popularnością gumę świerkową. Choć producent nadawał im bardzo pomysłowe nazwy, np.&nbsp;Biała Góra, Słodka Śmietanka czy Jankeski Świerk, nie dawało się ukryć, że guma ta była krucha i&nbsp;zostawiała w&nbsp;ustach przykry, gorzkawy posmak. Mimo to pojawiało się sporo naśladowców, produkujących gumę z&nbsp;wykorzystaniem podobnej technologii. Sam Curtis, choć zbudował w&nbsp;Portland pierwszą fabrykę gumy do żucia i&nbsp;zatrudnił w&nbsp;niej blisko 200 osób, nie zamierzał skupiać się na tym jednym produkcie. Jego firma zajmowała się bardziej dochodową działalnością, m.in. budową statków, organizacją promów oraz wydobywaniem złota i&nbsp;srebra. Guma do żucia, jaką znamy obecnie, miała pojawić się w&nbsp;latach 60. XIX wieku, dzięki bardzo niezwykłemu spotkaniu dwóch osób.</p>

  <p class="x5-srodtytul1">GUMA NOWOŻYTNA &ndash; CZAS START!</p>

  <p class="xi">Pierwsza z&nbsp;nich to fotograf Thomas Adams, który pracował jako reporter wojenny podczas wojny secesyjnej, m.in. robił zdjęcia żołnierzom Armii Potomaku, głównej armii Unii na wschodnim wybrzeżu dzisiejszych Stanów Zjednoczonych. W&nbsp;wolnych chwilach realizował się jako domowy wynalazca, choć bez spektakularnych sukcesów (wymyślił np.&nbsp;nowy rodzaju siodła na konia). W&nbsp;końcu otworzył mały zakład produkujący szkło, który przynosił mu wystarczające dochody, aby dalej mógł oddawać się swemu hobby. W&nbsp;1866 roku wraz trzema synami Johnem, Thomasem juniorem i&nbsp;Horace’em, zaczął eksperymenty z&nbsp;<span class="em">chicle</span>, nieznanym wcześniej w&nbsp;USA.&nbsp;Jego dostawcą został meksykański prezydent na wygnaniu, legendarny dyktator Antonio López de Santa Anna.</p>

  <p class="x5-txt">Panowie zetknęli się przez tłumacza Santa Anny (generał nie znał języka angielskiego), który był przyjacielem Thomasa Adamsa. Obalony tyran przybył do Stanów Zjednoczonych dobrze przygotowany &ndash; zabrał ze sobą pokaźną ilość gotówki i&nbsp;znaczny zapas <span class="em">chicle</span>. Podobno tak uwielbiał żucie zasuszonej żywicy z&nbsp;drzewa sapodilli, że absolutnie nie mógł bez niej żyć &ndash; nawet w&nbsp;czasie snu nawykowo ruszał ustami. Z&nbsp;takim kapitałem, znalazł sobie schronienie na Staten Island w&nbsp;Nowym Jorku. Adamsowi nie przeszkadzała niechlubna przeszłość Santa Anny, gdyż pojawiła się przed nim perspektywa korzystnych interesów, opartych na produkcji gumy w&nbsp;procesie wulkanizacji. Wspólnicy sądzili, że uda się powtórzyć proces wulkanizacji odkryty przez Charlesa Goodyeara w&nbsp;1839 roku. Bez powodzenia. Zniechęciło to generała Santa Annę, który powrócił do Meksyku, gdzie &ndash; stary, schorowany i&nbsp;ślepy &ndash; umarł w&nbsp;biedzie. Adams miał więcej determinacji i&nbsp;dalej eksperymentował, łącznie wydając 30&nbsp;000 dolarów na próby przeprowadzenia procesu wulkanizacji.</p>

  <div class="ramka">
    <p class="x6-tytul-ciekaw">HISTORIA PEWNEGO DYKTATORA</p>

    <p class="x6-txt-ciekaw-pierwszy">Antonio López de Santa Anna pochodził z&nbsp;Meksyku, gdzie urodził się w&nbsp;bogatej rodzinie kreolskiej. Od małego był rebeliantem, lubił hazard i&nbsp;pieniądze. Zamiast zgodnie z&nbsp;wolą rodziców studiować biznes, wybrał akademię wojskową. Już w&nbsp;wieku 16 lat należał do armii hiszpańskiej i&nbsp;walczył w&nbsp;wojnie o&nbsp;niepodległość Meksyku (1810&ndash;1821). Jego kariera błyskawicznie się rozwijała &ndash; w&nbsp;1816 roku był już kapitanem. Okazał się też sprytnym oportunistą &ndash; doskonale wiedział, że teren Meksyku był zbyt rozległy, by mogła utrzymać go Korona Hiszpańska, a&nbsp;rebelianci mieli dziesięciokrotną przewagę liczebną. Dlatego w&nbsp;1821 roku, tuż przed końcem wojny, przeszedł na stronę meksykańską, deklarując lojalność głównodowodzącemu, Augustinowi de Iturbidemu, zwanemu <span class="em">El Libertador</span>. W&nbsp;ten sposób Santa Anna, jako jego zaufany poplecznik, został generałem i&nbsp;człowiekiem bogatym &ndash; otrzymał na własność liczne hacjendy. To nie zaspokoiło jego apetytu na władzę i&nbsp;bogactwa. Rok później doprowadził do puczu, w&nbsp;którym zmieniono ustrój na republikę i&nbsp;obalono Iturbida. Wiedza i&nbsp;doświadczenie z&nbsp;pola walki pomogły Santa Annie w&nbsp;zdobyciu prezydentury w&nbsp;1833 roku. Była to jego pierwsza z&nbsp;11 kadencji na tym urzędzie. Będąc prezydentem ówczesnej republiki Meksyku, władał też Teksasem, którego obywatele w&nbsp;1835 roku zbuntowali się przeciwko władzy. Powstanie zostało krwawo stłumione, a&nbsp;wielu rebeliantów zginęło. Ostatnią garstkę 150 powstańców, którzy się schronili w&nbsp;Forcie Alamo, Santa Anna wyciął w&nbsp;pień. Źródła podają, że darował życie tylko dwóm kobietom i&nbsp;dwojgu dzieciom. Rok później teksańska armia rozgromiła wojska meksykańskie pod San Jacinto, a&nbsp;Santa Anna trafił do niewoli. Jego wolność była jednym z&nbsp;warunków traktatu, podpisanego 14 maja 1836 roku. Na jego podstawie wojska meksykańskie wycofały się z&nbsp;Teksasu, który wkrótce stał się częścią Stanów Zjednoczonych. Po powrocie do Meksyku, Santa Anna uczestniczył w&nbsp;kolejnej wojnie &ndash; tym razem z&nbsp;Francją &ndash; podczas której stracił nogę i&nbsp;został wygnany ze swojego kraju. Nie zniechęciło go to do powrotu i&nbsp;ponownego objęcia urzędu prezydenta Meksyku. Okrutny i&nbsp;bezwzględny, budził wśród obywateli Meksyku gorącą nienawiść. To przeciwko jego rządom, a&nbsp;przede wszystkim armii, występował słynny „Zorro”. Kilkanaście razy doprowadzano do obalenia dyktatora, aż wreszcie został zmuszony do emigracji na stałe.</p>
  </div>

  <p class="x5-srodtytul1">PIERWSZY PRODUCENT GUMY</p>

  <p class="xi">Horace Adams przyzna później, że ojciec był już tak sfrustrowany niepowodzeniami, że poszedł wyrzucić pozostałą resztę <span class="em">chicle</span> do rzeki. Po drodze usłyszał, jak młoda dziewczyna prosi sprzedawcę o&nbsp;gumę do żucia z&nbsp;parafiny. To go natchnęło i&nbsp;w&nbsp;1859 roku wraz z&nbsp;synami wyprodukował pierwszą gumę do żucia na bazie <span class="em">chicle</span>. Receptura była banalna &ndash; <span class="em">chicle</span> gotowano w&nbsp;garnku ciepłej wody, a&nbsp;potem zwijano w&nbsp;kulki. Produkcja rozwijała się pod szyldem firmy „Adams i&nbsp;Synowie”, powołanej w&nbsp;Jersey City. Dzięki dekatyzacji parowej (przedmuchiwanie parą) i&nbsp;wlewania płynnego <span class="em">chicle</span> do formy rodzina Adamsów opracowała konkurencyjny produkt i&nbsp;wyciągała wnioski z&nbsp;rynkowych niepowodzeń. Kiedy stwierdzili, że warto dodać cukier oraz wprowadzić smak, sprzedaż gumy do żucia zaczęła rosnąć. W&nbsp;połowie lat 60. zaczęły też pojawiać się konkurencyjne produkty na bazie&nbsp;<span class="em">chicle</span>, jednak wyroby Adamsów były dla odbiorców atrakcyjne. Do końca lat 80. XIX wieku ich gumy do żucia były sprzedawane w&nbsp;niemal całych Stanach Zjednoczonych, a&nbsp;fabryka zatrudniała prawie 300 osób, produkując 5&nbsp;ton gumy do żucia dziennie. Najbardziej znane produkty nosiły nazwy Tutti Frutti i&nbsp;Black Jack.</p>

  <p class="x5-txt">Sukces Adamsów napędzały także nowe kanały dystrybucji &ndash; w&nbsp;1871 roku uzyskali patent na pierwszy automat z&nbsp;gumą do żucia. Ustawiony w&nbsp;aptekach sprawiał, że klienci uzupełniali swoje zakupy o&nbsp;gumę. Prawdziwym sukcesem okazały się jednak dopiero automaty postawione w&nbsp;1891 roku na stacjach metra. Przyniosły one niezwykłą popularność produktom i&nbsp;fortunę Adamsom. Produkty rozwijały się na coraz większą skalę. W&nbsp;1899 roku firma „Adams i&nbsp;Synowie” połączyła się z&nbsp;innymi producentami gumy do żucia, tworząc giganta &ndash; American Chicle. Na początku XX wieku fabryka rodziny Adamsów dawała zatrudnienie ponad 500 pracownikom, produkując 5 milionów paczek gum do żucia dziennie. Stała się jedną z&nbsp;największych firm w&nbsp;branży. Miała właściwie tylko jednego konkurenta &ndash; firmę zbudowaną przez Williama Wrigleya&nbsp;Juniora.</p>

  <p class="x5-srodtytul">REFLEKTORY NA WRIGLEYA</p>

  <p class="xi">William urodził się w&nbsp;Filadelfii w&nbsp;1861 roku, jako pierworodny syn przedsiębiorcy Williama Wrigleya&nbsp;&ndash; producenta mydła. Od dzieciństwa dawała o&nbsp;sobie znać niepokorna i&nbsp;buntownicza natura Juniora. Mając 11&nbsp;lat, uciekł z&nbsp;domu. Za dnia sprzedawał gazety w&nbsp;Nowym Jorku, nocą spał na ulicach, otulony tymi gazetami, których nie udało mu się sprzedać. W&nbsp;końcu wrócił do domu, ale nie mógł usiedzieć na miejscu. Gdy miał 13&nbsp;lat, za „zbyt dużo energii” wyrzucono go ze szkoły. Przez rok pracował w&nbsp;fabryce ojca, ale szybko go to znudziło i&nbsp;zapragnął odmiany. Przekonał rodzinę, że może być domokrążcą, argumentując, że wygląda na więcej niż 14&nbsp;lat. Ku jego zdumieniu ojciec wyraził zgodę. William próbował więc swych sił jako akwizytor w&nbsp;różnych miejscach, m.in. w&nbsp;stanach Pensylwania, Nowy Jork i&nbsp;w&nbsp;Nowej Anglii. Energiczny i&nbsp;pewny siebie, nazywany przez kolegów po fachu „chłopcem&ndash;sprzedawcą”, William radził sobie nadzwyczaj dobrze. Po 4&nbsp;latach powodzenia w&nbsp;handlu obnośnym nabrał przekonania, że odniesie sukces na każdym polu. Rzucił dotychczasową pracę i&nbsp;wyruszył na zachód, gdzie w&nbsp;dopiero co rozpoczętej „gorączce złota” upatrywał swej wielkiej szansy. Niestety, w&nbsp;pociągu, którym podróżował, okazało się, że nie ma biletów &ndash; zgubił je albo mu je ukradziono. Koniec końców, musiał wysiąść na stacji Kansas City. Musiał też oczywiście podjąć pracę. Najpierw był kelnerem, a&nbsp;potem handlował pieczątkami. Kupował je za 10 centów, by sprzedawać za 1,5 dolara. Był to dla niego świetny trening sprawnego poruszania się w&nbsp;świecie handlarzy i&nbsp;domokrążców, ale też wszelkiej maści hochsztaplerów i&nbsp;spekulantów, którzy w&nbsp;celu upłynnienia swego towaru wykorzystują słabe strony klientów, opowiadając im przekonująco najbardziej niestworzone historie. W&nbsp;końcu wrócił do Filadelfii, gdzie przez następnych 10 lat rodzina mogła wreszcie spać spokojnie &ndash; Will statecznie zajmował się sprzedażą mydła z&nbsp;fabryki ojca. Raz obudzony duch przedsiębiorczości nie dał się jednak uśpić. Wrigley junior chciał zbudować własne przedsiębiorstwo. Mając w&nbsp;zanadrzu 32 dolary, pełen energii i&nbsp;entuzjazmu wyruszył do Chicago.</p>

  <p class="x5-srodtytul1">W&nbsp;POSZUKIWANIU „SWOJEGO„ PRODUKTU</p>

  <p class="xi">W&nbsp;1891 roku wuj Williama, William Scotchard, wsparł go pożyczką w&nbsp;wysokości 5000 dolarów. Dzięki temu William założył własną firmę „William Wrigley Jr. Company”. Na początku &ndash; bardzo roztropnie &ndash; podążał przetartym szlakiem, zajmując się hurtową sprzedażą mydła. Nie minął rok, gdy 30-letni przedsiębiorca wpadł na rewolucyjny pomysł przyznawania produktów bonusowych (produktów premium) sprzedawcom detalicznym, którzy zakupili odpowiednią ilość mydła. O&nbsp;ile większość ofert produktów bonusowych była skierowana do konsumenta, firma Wrigleya&nbsp;wyróżniała się, kierując swoje bonusy do detalistów lub pośredników. Pomimo że podbijało to cenę ostateczną, którą ponosił konsument, sprzedawcy-pośrednicy otrzymywali od Wrigleya&nbsp;takie podarki jak parasol, książka kucharska, przyrząd do cięcia sera czy proszek do pieczenia. „Wszyscy chcieliby dostać coś za darmo” &ndash; twierdził wtedy William Wrigley Jr. Był też zdania, że sprzedaż produktu jest możliwa tylko wtedy, gdy końcowy sprzedawca sam w&nbsp;to wierzy. Rzeczywiście, sprzedaż mydła rosła, ale nie satysfakcjonowało to właściciela firmy. Okazało się bowiem, że ludzie i&nbsp;pośrednicy kupują mydło, ale po to, żeby… dostać proszek do pieczenia. Kiedy Will zdał sobie z&nbsp;tego sprawę, postanowił zmienić profil działalności i&nbsp;wzbogacić się na produkcie, który okazał się bardzo popularny. Chcąc zostać „królem proszku do pieczenia”, William powtórzył sprawdzoną już strategię dodawania produktów premium. Pośrednicy jednak zwracali parasole, z&nbsp;których kolor spływał wraz z&nbsp;deszczem. Posrebrzane butelki szybko matowiały i&nbsp;nie były atrakcyjne, lampy-dodatki były wyjątkowo pokraczne i&nbsp;również nie spełniały swej motywacyjnej roli. Najlepszym produktem promocyjnym okazała się ni mniej, ni więcej tylko guma do żucia, którą Wrigley zamawiał w&nbsp;niewielkiej firmie Zeno Manufacturing Company. Praktyka pokazała, że guma była jeszcze bardziej popularna niż proszek do pieczenia, do którego była dodawana. Will ponownie zdecydował, że zmieni główny produkt i&nbsp;zajmie się na poważnie gumą do żucia. Kupił pakiet większościowy w&nbsp;Zeno, stając się de facto właścicielem firmy. Po zamianie surowca do produkcji gumy &ndash; z&nbsp;parafiny na <span class="em">chicle</span> &ndash; szybko zaczął sprzedawać „żujkę”, wypuszczając na rynek trzy marki: Lotta, Vassar &ndash; przeznaczoną dla kobiet &ndash; oraz Sweet Sixteen dla nastolatków. Will kontynuował strategię produktów bonusowych. Twierdził: „Trzeba sprzedawców przywiązać do czegoś, co znają i&nbsp;używają każdego dnia. (…) Tylko wtedy będą sprzedawać gumę do żucia, gdy dostaną produkt premium. (…) Jeżeli ich zyski będą wystarczająco wysokie, zajmą się tym, co sprawia nam problem, stając się naszymi akwizytorami”. Wrigley, głęboko przekonany do swojej wizji sprzedaży gumy do żucia, ciężko pracował, przemierzając tysiące kilometrów rocznie, aby wyrobić sobie dobre relacje z&nbsp;pośrednikami, a&nbsp;wiara w&nbsp;nich nabiera sensu, gdy weźmiemy pod uwagę czynnik, o&nbsp;którym nikt wtedy nie myślał. Guma do żucia jest bowiem kupowana pod wpływem impulsu. Wymaga promocji na wystawie lub przy kasie, przez co bez współpracy z&nbsp;detalistami biznes nie może się udać. Czy nie łatwiej klientowi kupić taki produkt pod koniec zakupów, gdy płacąc przy kasie, usłyszy pytanie: „A&nbsp;może gumę do żucia?”. Były to czasy, gdy Williama Wrigleya&nbsp;Jr. nie stać było na reklamę, więc skupiał on swoje wysiłki na pośrednikach i&nbsp;detalistach. Sprzedaż nie była szczególnie imponująca, ale Wrigley nie poddawał się. W&nbsp;1893 roku wprowadził na rynek Juicy Fruit oraz do dziś sztandarowy wyrób firmy Wrigley’s &ndash; gumę Spearmint o&nbsp;smaku zielonej mięty. Była sprzedawana jako opakowanie pięciu „kostek” za pięciocentówkę. Obie marki okazały się popularne do tego stopnia, że produkcja gum Vassar czy Lotta nie miała dalszego sensu. Wtedy też Will stwierdził, że idea produktów bonusowych nie sprawdza się, bo nie podnosi sprzedaży, a&nbsp;za to rujnuje finanse firmy. Musiał jednak znaleźć jakiś sposób na wyróżnienie się z&nbsp;masy przedsiębiorstw, które oferowały podobne produkty.</p>

  <p class="x5-srodtytul1">REKLAMA ZMIENIA POSTAWY SPOŁECZNE</p>

  <p class="xi">Na przełomie XIX i&nbsp;XX wieku Wrigley doszedł do wniosku, że marketing i&nbsp;reklama mogą być sposobem, aby wybić się ponad konkurencję. Zaczął zamieszczać ogłoszenia w&nbsp;gazecie, w&nbsp;witrynach sklepów i&nbsp;w&nbsp;formie plakatów rozwieszanych na mieście. W&nbsp;1902 roku chciał zaatakować reklamami Nowy Jork i&nbsp;przenieść tam siedzibę. Ponieważ sprzedaż gumy wciąż nie była wystarczająco wysoka, by pokryć koszty kampanii reklamowych, zaryzykował i&nbsp;zaplanował kampanie na kredyt. Tymczasem start w&nbsp;Nowym Jorku okazał się zupełnie rozczarowujący. 100&nbsp;000 dolarów wydane na kampanię promocyjną nie przyniosło oczekiwanego efektu, do tego stopnia, że sam Wrigley zaczął powątpiewać w&nbsp;siłę reklamy. Musiał znaleźć sposób na przełamanie impasu obyczajowego, który miał swe źródło jeszcze w&nbsp;kulturze azteckiej (patrz ramka).</p>

  <p class="x5-txt">Otóż żucie gumy i&nbsp;palenie papierosów były uznawane za czynności wulgarne. O&nbsp;ile palenie było nałogiem tylko mężczyzn, a&nbsp;palące kobiety należały do nielicznych, o&nbsp;tyle żucie gumy w&nbsp;ogóle nie było popularne. Sophie Hadida w&nbsp;książce <span class="em">Manners for Millions: Correct Code of Pleasing Personal Habits for Everyday Men and Women</span> radziła, aby nigdy nie żuć gumy w&nbsp;miejscu publicznym. W&nbsp;tamtych czasach niektórzy przeciwni gumie do żucia lekarze uznawali ją za uzależniającą. Wrigley musiał się więc skupić na budowaniu pozytywnych skojarzeń ze swoim produktem.</p>

  <div class="ramka">
    <p class="x6-tytul-ciekaw">ŻUCIE GUMY, CZYLI <br class="calibre4" />CZYNNOŚĆ NIEPRZYZWOITA</p>

    <p class="x6-txt-ciekaw-pierwszy">W&nbsp;czasie, gdy Wrigley próbował podbić rynek, większość osób wyznawała zasadę, że publiczne żucie gumy jest nieprzyzwoite. Ta norma społeczna przybyła do USA od Azteków, u&nbsp;których gumę uznawano za symbol płci i&nbsp;seksu. Według Indian południowoamerykańskich jedynie młode kobiety na wydaniu mogły bezkarnie żuć gumę. Dla kobiet starszych było to dopuszczalne jedynie w&nbsp;celach leczniczych i&nbsp;na pewno nie publicznie &ndash; zamężna kobieta, publicznie żująca gumę, dawała sygnał lekkich obyczajów. Mężczyznę uznawano za zniewieściałego. Badacz kultury Azteków, misjonarz Bernardino de Sahagún, wyjaśnia, że przedstawicielkę najstarszego zawodu świata rozpoznawano u&nbsp;Azteków właśnie za sprawą żucia gumy: „Zwykła malować się żółtym barwnikiem zwanym axin, aby mieć piękną i&nbsp;błyszczącą twarz. Używa różanej wody, jest napuszona jak indyk, bezwstydna, niegodna i&nbsp;rozpustna. Ma też zwyczaj okadzania się wonnościami i&nbsp;żucia tzictli, co uważa za wytworne, a&nbsp;podczas żucia dzwoni zębami jak kastanietami. Często zwraca uwagę na siebie, zmieniając wyraz twarzy czy puszczając oko do mężczyzn. Chodzi, śmiejąc się do wszystkich, wybiera tego, kto wydaje się jej najlepszy, pragnąc, aby jej pożądał, oszukuje młodzików, zwodzi kochanków i&nbsp;chce, aby płacili jej jak najwięcej”. Bernardino de Sahagún dodaje również, że takie kobiety, pozbawione uczuć i&nbsp;zahamowań, publicznie żują gumę w&nbsp;miejscach bardzo uczęszczanych, jak główna droga czy targ. Mlaskają przy tym niemiłosiernie, co jest ich znakiem rozpoznawczym. Negatywny odbiór żucia gumy potęgowała obecność bituminu (aby uzyskać gumę, mieszano go z&nbsp;<span class="em">chicle</span>) na twarzy bogini Tlazolteotl, pochłaniaczki grzechów, niezbyt szanowanego bóstwa.</p>

    <p class="x6-txt-ciekaw">Choć naznaczona tak negatywnymi skojarzeniami&nbsp;&ndash; a&nbsp;może właśnie dzięki nim, na zasadzie zakazanego owocu &ndash; guma była powszechnie uznawana za chodliwy towar i&nbsp;wymieniana na nasiona kakao, czyli azteckie pieniądze.</p>
  </div>

  <p class="x5-txt">Zaczęło się od falstartu. W&nbsp;1905 w&nbsp;wyniku eksplozji gazu spłonęła nowo otwarta fabryka. W&nbsp;1907 roku nadszedł kryzys finansowy, który paradoksalnie pomógł Wrigleyowi wypłynąć &ndash; panika spowodowała radykalny spadek stawek za reklamę. Wystarczyło pożyczyć 250&nbsp;000 dolarów, aby przeprowadzić dużą kampanię reklamową, opartą na bilbordach wielkoformatowych. Rok wcześniej Will potrzebowałby na to aż 1,5 miliona dolarów Na początku celem stało się przekonanie do produktu wszystkich konsumentów: „Nieważne, czy masz 6 czy 60 lat, każdy w&nbsp;każdym wieku może cieszyć się gumą Spearmint<span class="em">”</span>. Kampania okazała się wielkim sukcesem. W&nbsp;Nowym Jorku trudno było nie spotkać neonu i&nbsp;reklamy firmy Wrigley. Roczne obroty wzrosły z&nbsp;170&nbsp;000 dolarów w&nbsp;1907 do ponad 3 milionów dolarów w&nbsp;1910 roku. W&nbsp;tym momencie Spearmint stało się najlepiej sprzedającą się marką w&nbsp;USA, a&nbsp;Wrigley w&nbsp;tym samym roku wszedł na rynek kanadyjski &ndash; aż 8 lat po konkurencyjnej rodzinie Adamsów. Nic jednak straconego &ndash; w&nbsp;końcu jego słynne reklamowe credo brzmiało: „Informuj szybko oraz zapewniaj często”. W&nbsp;przeciągu kilkudziesięciu tygodni firma Wrigley zaczęła zdobywać kanadyjski rynek.</p>

  <p class="x5-txt">Moda na gumę do żucia miała dopiero nadejść, a&nbsp;za nią &ndash; pozytywne werdykty lekarzy i&nbsp;psychologów, którzy zaczęli uznawać ten produkt za zbawienny i&nbsp;stymulujący dla ludzkiego mózgu. Badania potwierdzające te właściwości prowadził m.in. dr&nbsp;H.L.&nbsp;Hollingworth na Uniwersytecie Columbia w&nbsp;Nowym Jorku, tuż przed wybuchem drugiej wojny światowej. Z&nbsp;pewnością w&nbsp;kształtowaniu takiego myślenia miał swój udział Wrigley. W&nbsp;reklamach powtarzały się motywy zdrowia i&nbsp;dobrej kondycji psychicznej: <span class="em">„</span>Spokojny, opanowany, zadowolony<span class="em">”</span> &ndash; to hasło reklamowe z&nbsp;1915 roku gumy Doublemint, o&nbsp;smaku mięty pieprzowej, wprowadzonej rok wcześniej. Reklamy Wrigleya&nbsp;zwracały na siebie uwagę m.in. grą słów: „podwójnie miętowa, podwójnie mocna, podwójnie smaczna”. Hasła reklamowe typu: „Spearmint &ndash; guma doskonała”, szło w&nbsp;parze z&nbsp;podprogowym przekazem: „Żuj po każdym posiłku”. Wizerunek gumy do żucia poprawiała ponadto maskotka, imieniem Spearman. W&nbsp;reklamach zaczął pojawiać się jeszcze w&nbsp;trakcie pierwszej wojny światowej. Stał się logo firmy i&nbsp;był bohaterem licznych historyjek reklamowych. Kojarzenie Spearmana z&nbsp;gumą Spearmint wzmacniało markę i&nbsp;prowadziło do jej pozytywnego postrzegania. Spearman wrył się w&nbsp;świadomości Amerykanów tak głęboko, że stał się później samodzielną postacią animowaną.</p>

  <p class="x5-txt">Wiele lat później Wrigley mówił synowi Filipowi: „Nieważne w&nbsp;jakiej kondycji jest firma. Nigdy nie przestawaj zamieszczać reklamy”.</p>

  <p class="x5-srodtytul">MISTRZ STRATEGII, GENIUSZ REKLAMY</p>

  <p class="xi">W&nbsp;latach 1910&ndash;1920 Williamowi udało się zdystansować konkurencję. Zawdzięczał to nie tylko sprawnemu marketingowi i&nbsp;zgrabnej reklamie, ale i&nbsp;długofalowemu myśleniu strategicznemu &ndash; jako jedyny producent nie podniósł ceny gumy do żucia podczas pierwszej wojny światowej. Ponieważ koszty produkcji gumy zawsze były niskie, zdecydował się za wszelką cenę utrzymać cenę 5 centów za 5 drażetek gumy. Zyskał zaufanie rynku, które nieustannie pogłębiał przemyślanymi akcjami, promującymi przede wszystkim świadomość istnienia marki jego firmy. Wrócił też do taktyki dodawania produktów premium. W&nbsp;1918 roku po raz pierwszy zaprezentował „Czerwoną książkę dodatków”, w&nbsp;której wymienione były aparaty marki Kodak, zegarki, żelazka, meble, parasole, płaszcze i&nbsp;inne podarki, przyznawane za zakupienie kilkudziesięciu opakowań gumy. To sprytne połączenie wiązało gumę do żucia z&nbsp;życiem codziennym, kształtując gusta społeczeństwa dwudziestolecia międzywojennego. Nawet modną wśród bogacących się przedsiębiorców filantropię i&nbsp;inwestycje pozabiznesowe prowadził po swojemu. Rodzina Wrigleyów zainwestowała w&nbsp;klub baseballowy, kupując w&nbsp;1919 roku Chicago Cubs. Stadion Cubsów nosi nazwę Wrigley Field do dzisiaj.</p>

  <p class="x5-srodtytul1">CAŁY RYNEK JEST MÓJ</p>

  <p class="xi">W&nbsp;1915 roku William Wrigley Jr. rozesłał do wszystkich mieszkańców USA, wymienionych w&nbsp;książkach telefonicznych, reklamowe paczuszki z&nbsp;czterema listkami miętowych gum. Było to doskonałe posunięcie &ndash; nie dość, że książka telefoniczna była darmową listą klientów, to jeszcze można było wykorzystać założenie, że skoro ktoś ma telefon, to na pewno stać go na gumę do żucia. Cztery lata później Wrigley powtórzył operację, przy czym liczba abonentów zdążyła wzrosnąć blisko pięciokrotnie, z&nbsp;1,5 miliona do ponad 7 milionów adresów. W&nbsp;1919 roku Will stworzył siatkę bilbordów w&nbsp;kształcie gumy do żucia. 117 gigantycznych „listków” wypełniało przestrzeń na trasie kolejowej Trenton&ndash;Atlantic City w&nbsp;stanie New Jersey. W&nbsp;1920 roku jego fabryka zatrudniała ponad 200 osób i&nbsp;produkowała 40&nbsp;milionów kostek gum do żucia dziennie. Marka Wrigley stała się jedną z&nbsp;najbardziej rozpoznawalnych na rynku: aż 65% konsumentów w&nbsp;1920&nbsp;roku rozpoznawało jej produkty, podczas gdy najpopularniejszy konkurent, osiągał jedynie 10% konsumenckiej znajomości marki. Wrigley wciąż nie zaprzestawał reklamy. Gazety, audycje radiowe, bilbordy wypełnione były jego produktami, co stawiało go wśród pięciu czołowych reklamodawców dwudziestolecia międzywojennego. Więcej na reklamę wydawali tylko General Motors, American Tobacco, Coca-Cola i&nbsp;Procter&amp;Gamble.</p>

  <p class="x5-srodtytul1">CELEBRYTA NA MIARĘ EPOKI</p>

  <p class="xi">Wrigley nie poprzestawał na tradycyjnej reklamie, starał się dotrzeć do konsumentów także licznymi nietypowymi, a&nbsp;na pewno bardzo wyrafinowanymi sposobami. Na słynnym Times Square na Manhattanie w&nbsp;Nowym Jorku, znajdującym się na skrzyżowaniu Broadwayu i&nbsp;Siódmej Alei, stanął największy na świecie neon o&nbsp;wymiarach 22 na 58 metrów. W&nbsp;radiu Wrigley sponsorował oraz organizował audycje, z&nbsp;których popularna była zwłaszcza muzyczna audycja „Wrigley Review”. W&nbsp;1920 roku umieścił reklamy gumy do żucia na wszystkich 62&nbsp;000 pojazdach publicznych &ndash; autobusach, pociągach, wagonach metra &ndash; jakie jeździły w&nbsp;kraju. Stał się ikoną amerykańskiego biznesu, jakbyśmy dziś powiedzieli &ndash; celebrytą. Z&nbsp;„New York Times” można było się dowiedzieć, jak ciężko pracuje i&nbsp;jaki jest jego obecny stan zdrowia, a&nbsp;nawet zapoznać się z&nbsp;plotkami, jakoby był członkiem Ku-Klux-Klanu. W&nbsp;październiku 1929 roku trafił na okładkę magazynu „Time”, a&nbsp;w&nbsp;Belize (w&nbsp;tym czasie brytyjski Honduras) produkowano znaczki z&nbsp;jego podobizną, w&nbsp;podziękowaniu za wspieranie przemysłu <span class="em">chicle</span>. Zupełnie zasłużenie &ndash; i&nbsp;jednogłośnie &ndash; prasa nazywała go „mistrzem reklamy”, „geniuszem reklamowym”.</p>

  <p class="x5-srodtytul">AŻ DO DZIŚ….</p>

  <p class="xi">W&nbsp;1929 roku firma przynosiła zyski na poziomie 23 milionów dolarów rocznie. W&nbsp;1931 roku William wydał roku na reklamę 6 milionów dolarów. Jakie były efekty jego działania, obserwujemy do dziś. Gumy Wrigley’s są najbardziej rozpoznawalną i&nbsp;najchętniej kupowaną marką na całym świecie. W&nbsp;Polsce firma Wrigley znana jest, poza wymienionymi wcześniej markami, głównie za sprawą gum do żucia Orbit, Winterfresh czy Airwaves.</p>

  <p class="x5-txt">W&nbsp;pierwszej połowie XX wieku producent stanął przed koniecznością radykalnej zmiany receptury, w&nbsp;wyniku właśnie niesłychanej popularności swego produktu. Kiedy elementem wyposażenia każdego żołnierza USA stała się guma do żucia, a&nbsp;popyt na <span class="em">chicle </span>wciąż rósł, okazało się, że naturalny&nbsp;surowiec jest kosztowny, przede wszystkim z&nbsp;powodu braku upraw dziko rosnących drzew sapodilli. Dziś gumy do żucia Wrigley wytwarzane są z&nbsp;bazy gumowej. Pozostałe składniki to barwniki, substancje zapachowe i&nbsp;smakowe oraz słodzące. Dokładny skład stanowi zawsze tajemnicę producenta.</p>
</div>








</body></html>
