<html><head><meta http-equiv="Content-Type" content="text/html;charset=utf-8" />
  <title>Wypadek</title>
  <style>
    @page {
    margin-bottom: 5pt;
    margin-top: 5pt
    }
@font-face {
    font-family: "Lato";
    font-style: normal;
    font-weight: normal;
    src: url(fonts/000000.ttf)
    }
@font-face {
    font-family: "Lato";
    font-style: normal;
    font-weight: bold;
    src: url(fonts/000001.ttf)
    }
@font-face {
    font-family: "Lato";
    font-style: italic;
    font-weight: normal;
    src: url(fonts/000002.ttf)
    }
@font-face {
    font-family: "Lato";
    font-style: italic;
    font-weight: bold;
    src: url(fonts/000003.ttf)
    }
@font-face {
    font-family: "PTSerif";
    font-style: normal;
    font-weight: normal;
    src: url(fonts/000004.ttf)
    }
@font-face {
    font-family: "PTSerif";
    font-style: normal;
    font-weight: bold;
    src: url(fonts/000005.ttf)
    }
@font-face {
    font-family: "PTSerif";
    font-style: italic;
    font-weight: normal;
    src: url(fonts/000006.ttf)
    }
@font-face {
    font-family: "PTSerif";
    font-style: italic;
    font-weight: bold;
    src: url(fonts/000007.ttf)
    }

.calibre {
    height: auto;
    object-fit: contain;
    width: auto
    }
.calibre1 {
    font-style: italic
    }
.calibre2 {
    color: #555;
    text-decoration: underline
    }
.calibre3 {
    color: #2e2e2e;
    text-decoration: underline
    }
.calibre4 {
    -webkit-text-fill-color: #2e2e2e;
    color: #2e2e2e;
    display: block;
    font-family: Lato, sans-serif;
    font-size: 1.29032em;
    font-weight: normal;
    line-height: 1.2;
    margin-bottom: 2.56em;
    margin-left: 0;
    margin-right: 0;
    margin-top: 1em;
    orphans: 1;
    text-align: center;
    text-align-last: center;
    text-indent: 0;
    text-transform: uppercase;
    widows: 1
    }
.calibre5 {
    -webkit-text-fill-color: #2e2e2e;
    color: #2e2e2e;
    text-decoration: none
    }
.calibre6 {
    -webkit-text-fill-color: #2e2e2e;
    color: #2e2e2e;
    display: block;
    font-family: Lato, sans-serif;
    font-size: 1em;
    font-weight: normal;
    line-height: 1.2;
    margin-bottom: 2.56em;
    margin-left: 0;
    margin-right: 0;
    margin-top: 1em;
    orphans: 1;
    text-align: left;
    text-indent: 1.2em;
    text-transform: uppercase;
    widows: 1
    }
.cytat {
    display: block;
    font-size: 0.58065em;
    margin-bottom: 0;
    margin-left: 1.2em;
    margin-right: 0;
    margin-top: 0;
    orphans: 1;
    text-align: justify;
    text-align-last: left;
    text-indent: 0;
    widows: 1
    }
.data {
    display: block;
    font-size: 0.77419em;
    font-weight: 700;
    margin-bottom: 1.28em;
    margin-left: 0;
    margin-right: 0;
    margin-top: 0;
    orphans: 1;
    text-align: left;
    text-indent: 1.2em;
    widows: 1
    }
.data_pod_czescia {
    display: block;
    font-family: Lato, sans-serif;
    font-size: 0.77419em;
    margin-bottom: 1.28em;
    margin-left: 0;
    margin-right: 0;
    margin-top: 0;
    orphans: 1;
    text-align: center;
    text-indent: 0;
    text-transform: uppercase;
    widows: 1
    }
.img {
    display: block;
    margin-bottom: 1em;
    margin-top: 1em;
    text-align: center
    }
.imie {
    display: block;
    font-size: 0.77419em;
    font-style: italic;
    margin-bottom: 0;
    margin-left: 0;
    margin-right: 0;
    margin-top: 0;
    orphans: 1;
    text-align: justify;
    text-align-last: left;
    text-indent: 1.2em;
    widows: 1
    }
.kptl {
    font-size: 0.75em
    }
.kptl1 {
    font-size: 0.75em;
    font-style: italic
    }
.lista {
    display: block;
    font-size: 0.77419em;
    margin-bottom: 0;
    margin-left: 0;
    margin-right: 0;
    margin-top: 0;
    orphans: 1;
    text-align: justify;
    text-align-last: left;
    text-indent: 1.2em;
    widows: 1
    }
.lvl-h {
    display: block;
    font-size: 0.77419em;
    margin-bottom: 6px;
    margin-left: 0;
    margin-right: 0;
    margin-top: 0;
    text-align: left;
    text-indent: 0
    }
.lvl-h1 {
    display: block;
    font-size: 0.77419em;
    margin-bottom: 6px;
    margin-left: 1em;
    margin-right: 0;
    margin-top: 0;
    text-align: left;
    text-indent: 0
    }
.mt {
    display: block;
    font-size: 0.58065em;
    margin-bottom: 0;
    margin-left: 0;
    margin-right: 0;
    margin-top: 1em;
    orphans: 1;
    text-align: left;
    text-indent: 0;
    widows: 1
    }
.mt1 {
    display: block;
    font-size: 0.77419em;
    margin-bottom: 0;
    margin-left: 0;
    margin-right: 0;
    margin-top: 1em;
    text-align: justify;
    text-indent: 1em
    }
.mt2 {
    display: block;
    font-size: 0.58065em;
    margin-bottom: 0;
    margin-left: 1.2em;
    margin-right: 0;
    margin-top: 1em;
    orphans: 1;
    text-align: justify;
    text-align-last: left;
    text-indent: 0;
    widows: 1
    }
.mt3 {
    display: block;
    font-size: 0.77419em;
    font-style: italic;
    margin-bottom: 0;
    margin-left: 0;
    margin-right: 0;
    margin-top: 1em;
    orphans: 1;
    text-align: justify;
    text-align-last: left;
    text-indent: 1.2em;
    widows: 1
    }
.r {
    display: block;
    font-size: 0.77419em;
    margin-bottom: 0;
    margin-left: 0;
    margin-right: 0;
    margin-top: 0;
    text-align: right;
    text-indent: 1em
    }
.redakcyjna {
    display: block;
    font-size: 0.58065em;
    margin-bottom: 0;
    margin-left: 0;
    margin-right: 0;
    margin-top: 0;
    orphans: 1;
    text-align: left;
    text-indent: 0;
    widows: 1
    }
.t-p {
    display: block;
    font-family: PTSerif, serif;
    font-size: 1.29167em;
    line-height: 1.2;
    margin-bottom: 0;
    margin-left: 5pt;
    margin-right: 5pt;
    margin-top: 0;
    padding-bottom: 0;
    padding-left: 0;
    padding-right: 0;
    padding-top: 0;
    text-align: justify
    }
.toc {
    -webkit-text-fill-color: #2e2e2e;
    color: #2e2e2e;
    display: block;
    font-family: Lato, sans-serif;
    font-size: 1em;
    font-weight: normal;
    line-height: 1.2;
    margin-bottom: 2em;
    margin-left: 0;
    margin-right: 0;
    margin-top: 1em;
    orphans: 1;
    text-align: center;
    text-align-last: center;
    text-indent: 0;
    text-transform: uppercase;
    widows: 1
    }
.txt-w {
    display: block;
    font-size: 0.77419em;
    margin-bottom: 0;
    margin-left: 0;
    margin-right: 0;
    margin-top: 0;
    text-align: justify;
    text-indent: 1em
    }


  </style>
</head>
  <body><div class="t-p" data-amznremoved-m8="true" id="calibre_link-0">
    <h1>LINK DO CZĘŚCI DRUGIEJ</h1>
      <a href="https://brylapl.github.io/ebook/freida/index2.html">Część Druga</a>
    <h1>LINK DO CZĘŚCI TRZECIEJ</h1>
      <a href="https://brylapl.github.io/ebook/freida/index3.html">Część Trzecia</a>
    <h1>LINK DO CZĘŚCI CZWARTEJ</h1>
      <a href="https://brylapl.github.io/ebook/freida/index4.html">Część Czwarta</a>




<div class="t-p" data-amznremoved-m8="true" id="calibre_link-1">
  <p class="redakcyjna">Tytuł oryginału: <em class="calibre1">The Crash</em></p>

  <p class="redakcyjna">Copyright © 2025 by Freida McFadden</p>

  <p class="redakcyjna">First published by Poisoned Pen Press, an imprint of Sourcebook</p>

  <p class="redakcyjna">Copyright © Wydawnictwo Poznańskie sp. z&nbsp;o.o., 2025</p>

  <p class="redakcyjna">Copyright © for the Polish translation by Elżbieta Pawlik, 2025</p>

  <p class="mt">Redaktorka inicjująca: Marta Kujawa</p>

  <p class="redakcyjna">Redaktorka prowadząca: Joanna Zalewska</p>

  <p class="redakcyjna">Marketing i&nbsp;promocja: Karolina Guzik</p>

  <p class="redakcyjna">Redakcja: Paulina Jeske-Choińska</p>

  <p class="redakcyjna">Korekta: Lidia Kozłowska, Agnieszka Czapczyk</p>

  <p class="redakcyjna">Skład i&nbsp;łamanie: Teodor Jeske-Choiński</p>

  <p class="redakcyjna">Projekt okładki i&nbsp;strony tytułowe: Tomasz Majewski</p>

  <p class="redakcyjna">Fotografie na okładce: © Mitchell Hartley, Bobby&nbsp;|&nbsp;Unsplash</p>

  <p class="redakcyjna">Fotografia autorki na skrzydełku: © Mira Whiting</p>

  <p class="mt">Zezwalamy na udostępnianie okładki książki w&nbsp;internecie.</p>

  <p class="mt">ISBN 978-83-68576-54-2</p>

  <p class="mt">CZWARTA STRONA</p>

  <p class="redakcyjna">Grupa Wydawnictwa Poznańskiego sp. z&nbsp;o.o.</p>

  <p class="redakcyjna">ul. Fredry 8, 61-701 Poznań</p>

  <p class="redakcyjna">tel.: 61&nbsp;853-99-10</p>

  <p class="redakcyjna"><a href="mailto:redakcja@czwartastrona.pl" class="calibre2">redakcja@czwartastrona.pl</a></p>

  <p class="redakcyjna"><a href="http://www.czwartastrona.pl" class="calibre2">www.czwartastrona.pl</a></p>
</div>


<div class="t-p" id="calibre_link-2">
  <h1 class="toc" id="calibre_link-235">Spis treści</h1>

  <p class="lvl-h" id="calibre_link-82"><a href="#calibre_link-3" class="calibre3">PROLOG</a></p>

  <p class="lvl-h" id="calibre_link-84"><a href="#calibre_link-4" class="calibre3">CZĘŚĆ PIERWSZA</a></p>

  <p class="lvl-h1" id="calibre_link-86"><a href="#calibre_link-5" class="calibre3">ROZDZIAŁ PIERWSZY</a></p>

  <p class="lvl-h1" id="calibre_link-88"><a href="#calibre_link-6" class="calibre3">ROZDZIAŁ DRUGI</a></p>

  <p class="lvl-h1" id="calibre_link-90"><a href="#calibre_link-7" class="calibre3">ROZDZIAŁ TRZECI</a></p>

  <p class="lvl-h1" id="calibre_link-92"><a href="#calibre_link-8" class="calibre3">ROZDZIAŁ CZWARTY</a></p>

  <p class="lvl-h1" id="calibre_link-94"><a href="#calibre_link-9" class="calibre3">ROZDZIAŁ PIĄTY</a></p>

  <p class="lvl-h1" id="calibre_link-96"><a href="#calibre_link-10" class="calibre3">ROZDZIAŁ SZÓSTY</a></p>

  <p class="lvl-h1" id="calibre_link-98"><a href="#calibre_link-11" class="calibre3">ROZDZIAŁ SIÓDMY</a></p>

  <p class="lvl-h1" id="calibre_link-100"><a href="#calibre_link-12" class="calibre3">ROZDZIAŁ ÓSMY</a></p>

  <p class="lvl-h1" id="calibre_link-102"><a href="#calibre_link-13" class="calibre3">ROZDZIAŁ DZIEWIĄTY</a></p>

  <p class="lvl-h1" id="calibre_link-104"><a href="#calibre_link-14" class="calibre3">ROZDZIAŁ DZIESIĄTY</a></p>

  <p class="lvl-h1" id="calibre_link-106"><a href="#calibre_link-15" class="calibre3">ROZDZIAŁ JEDENASTY</a></p>

  <p class="lvl-h1" id="calibre_link-108"><a href="#calibre_link-16" class="calibre3">ROZDZIAŁ DWUNASTY</a></p>

  <p class="lvl-h1" id="calibre_link-110"><a href="#calibre_link-17" class="calibre3">ROZDZIAŁ TRZYNASTY</a></p>

  <p class="lvl-h1" id="calibre_link-112"><a href="#calibre_link-18" class="calibre3">ROZDZIAŁ CZTERNASTY</a></p>

  <p class="lvl-h1" id="calibre_link-114"><a href="#calibre_link-19" class="calibre3">ROZDZIAŁ PIĘTNASTY</a></p>

  <p class="lvl-h1" id="calibre_link-116"><a href="#calibre_link-20" class="calibre3">ROZDZIAŁ SZESNASTY</a></p>

  <p class="lvl-h1" id="calibre_link-118"><a href="#calibre_link-21" class="calibre3">ROZDZIAŁ SIEDEMNASTY</a></p>

  <p class="lvl-h1" id="calibre_link-120"><a href="#calibre_link-22" class="calibre3">ROZDZIAŁ OSIEMNASTY</a></p>

  <p class="lvl-h1" id="calibre_link-122"><a href="#calibre_link-23" class="calibre3">ROZDZIAŁ DZIEWIĘTNASTY</a></p>

  <p class="lvl-h" id="calibre_link-124"><a href="#calibre_link-24" class="calibre3">CZĘŚĆ DRUGA</a></p>

  <p class="lvl-h1" id="calibre_link-126"><a href="#calibre_link-25" class="calibre3">ROZDZIAŁ DWUDZIESTY</a></p>

  <p class="lvl-h1" id="calibre_link-128"><a href="#calibre_link-26" class="calibre3">ROZDZIAŁ DWUDZIESTY PIERWSZY</a></p>

  <p class="lvl-h1" id="calibre_link-130"><a href="#calibre_link-27" class="calibre3">ROZDZIAŁ DWUDZIESTY DRUGI</a></p>

  <p class="lvl-h1" id="calibre_link-132"><a href="#calibre_link-28" class="calibre3">ROZDZIAŁ DWUDZIESTY TRZECI</a></p>

  <p class="lvl-h1" id="calibre_link-134"><a href="#calibre_link-29" class="calibre3">ROZDZIAŁ DWUDZIESTY CZWARTY</a></p>

  <p class="lvl-h1" id="calibre_link-136"><a href="#calibre_link-30" class="calibre3">ROZDZIAŁ DWUDZIESTY PIĄTY</a></p>

  <p class="lvl-h1" id="calibre_link-138"><a href="#calibre_link-31" class="calibre3">ROZDZIAŁ DWUDZIESTY SZÓSTY</a></p>

  <p class="lvl-h1" id="calibre_link-140"><a href="#calibre_link-32" class="calibre3">ROZDZIAŁ DWUDZIESTY SIÓDMY</a></p>

  <p class="lvl-h1" id="calibre_link-142"><a href="#calibre_link-33" class="calibre3">ROZDZIAŁ DWUDZIESTY ÓSMY</a></p>

  <p class="lvl-h1" id="calibre_link-144"><a href="#calibre_link-34" class="calibre3">ROZDZIAŁ DWUDZIESTY DZIEWIĄTY</a></p>

  <p class="lvl-h1" id="calibre_link-146"><a href="#calibre_link-35" class="calibre3">ROZDZIAŁ TRZYDZIESTY</a></p>

  <p class="lvl-h" id="calibre_link-148"><a href="#calibre_link-36" class="calibre3">CZĘŚĆ TRZECIA</a></p>

  <p class="lvl-h1" id="calibre_link-150"><a href="#calibre_link-37" class="calibre3">ROZDZIAŁ TRZYDZIESTY PIERWSZY</a></p>

  <p class="lvl-h1" id="calibre_link-152"><a href="#calibre_link-38" class="calibre3">ROZDZIAŁ TRZYDZIESTY DRUGI</a></p>

  <p class="lvl-h1" id="calibre_link-154"><a href="#calibre_link-39" class="calibre3">ROZDZIAŁ TRZYDZIESTY TRZECI</a></p>

  <p class="lvl-h1" id="calibre_link-156"><a href="#calibre_link-40" class="calibre3">ROZDZIAŁ TRZYDZIESTY CZWARTY</a></p>

  <p class="lvl-h1" id="calibre_link-158"><a href="#calibre_link-41" class="calibre3">ROZDZIAŁ TRZYDZIESTY PIĄTY</a></p>

  <p class="lvl-h1" id="calibre_link-160"><a href="#calibre_link-42" class="calibre3">ROZDZIAŁ TRZYDZIESTY SZÓSTY</a></p>

  <p class="lvl-h1" id="calibre_link-162"><a href="#calibre_link-43" class="calibre3">ROZDZIAŁ TRZYDZIESTY SIÓDMY</a></p>

  <p class="lvl-h1" id="calibre_link-164"><a href="#calibre_link-44" class="calibre3">ROZDZIAŁ TRZYDZIESTY ÓSMY</a></p>

  <p class="lvl-h1" id="calibre_link-166"><a href="#calibre_link-45" class="calibre3">ROZDZIAŁ TRZYDZIESTY DZIEWIĄTY</a></p>

  <p class="lvl-h1" id="calibre_link-168"><a href="#calibre_link-46" class="calibre3">ROZDZIAŁ CZTERDZIESTY</a></p>

  <p class="lvl-h1" id="calibre_link-170"><a href="#calibre_link-47" class="calibre3">ROZDZIAŁ CZTERDZIESTY PIERWSZY</a></p>

  <p class="lvl-h1" id="calibre_link-172"><a href="#calibre_link-48" class="calibre3">ROZDZIAŁ CZTERDZIESTY DRUGI</a></p>

  <p class="lvl-h1" id="calibre_link-174"><a href="#calibre_link-49" class="calibre3">ROZDZIAŁ CZTERDZIESTY TRZECI</a></p>

  <p class="lvl-h1" id="calibre_link-176"><a href="#calibre_link-50" class="calibre3">ROZDZIAŁ CZTERDZIESTY CZWARTY</a></p>

  <p class="lvl-h1" id="calibre_link-178"><a href="#calibre_link-51" class="calibre3">ROZDZIAŁ CZTERDZIESTY PIĄTY</a></p>

  <p class="lvl-h1" id="calibre_link-180"><a href="#calibre_link-52" class="calibre3">ROZDZIAŁ CZTERDZIESTY SZÓSTY</a></p>

  <p class="lvl-h1" id="calibre_link-182"><a href="#calibre_link-53" class="calibre3">ROZDZIAŁ CZTERDZIESTY SIÓDMY</a></p>

  <p class="lvl-h1" id="calibre_link-184"><a href="#calibre_link-54" class="calibre3">ROZDZIAŁ CZTERDZIESTY ÓSMY</a></p>

  <p class="lvl-h1" id="calibre_link-186"><a href="#calibre_link-55" class="calibre3">ROZDZIAŁ CZTERDZIESTY DZIEWIĄTY</a></p>

  <p class="lvl-h1" id="calibre_link-188"><a href="#calibre_link-56" class="calibre3">ROZDZIAŁ PIĘĆDZIESIĄTY</a></p>

  <p class="lvl-h1" id="calibre_link-190"><a href="#calibre_link-57" class="calibre3">ROZDZIAŁ PIĘĆDZIESIĄTY PIERWSZY</a></p>

  <p class="lvl-h1" id="calibre_link-192"><a href="#calibre_link-58" class="calibre3">ROZDZIAŁ PIĘĆDZIESIĄTY DRUGI</a></p>

  <p class="lvl-h1" id="calibre_link-194"><a href="#calibre_link-59" class="calibre3">ROZDZIAŁ PIĘĆDZIESIĄTY TRZECI</a></p>

  <p class="lvl-h1" id="calibre_link-196"><a href="#calibre_link-60" class="calibre3">ROZDZIAŁ PIĘĆDZIESIĄTY CZWARTY</a></p>

  <p class="lvl-h" id="calibre_link-198"><a href="#calibre_link-61" class="calibre3">CZĘŚĆ CZWARTA</a></p>

  <p class="lvl-h1" id="calibre_link-200"><a href="#calibre_link-62" class="calibre3">ROZDZIAŁ PIĘĆDZIESIĄTY PIĄTY</a></p>

  <p class="lvl-h1" id="calibre_link-202"><a href="#calibre_link-63" class="calibre3">ROZDZIAŁ PIĘĆDZIESIĄTY SZÓSTY</a></p>

  <p class="lvl-h1" id="calibre_link-204"><a href="#calibre_link-64" class="calibre3">ROZDZIAŁ PIĘĆDZIESIĄTY SIÓDMY</a></p>

  <p class="lvl-h1" id="calibre_link-206"><a href="#calibre_link-65" class="calibre3">ROZDZIAŁ PIĘĆDZIESIĄTY ÓSMY</a></p>

  <p class="lvl-h1" id="calibre_link-208"><a href="#calibre_link-66" class="calibre3">ROZDZIAŁ PIĘĆDZIESIĄTY DZIEWIĄTY</a></p>

  <p class="lvl-h1" id="calibre_link-210"><a href="#calibre_link-67" class="calibre3">ROZDZIAŁ SZEŚĆDZIESIĄTY</a></p>

  <p class="lvl-h1" id="calibre_link-212"><a href="#calibre_link-68" class="calibre3">ROZDZIAŁ SZEŚĆDZIESIĄTY PIERWSZY</a></p>

  <p class="lvl-h1" id="calibre_link-214"><a href="#calibre_link-69" class="calibre3">ROZDZIAŁ SZEŚĆDZIESIĄTY DRUGI</a></p>

  <p class="lvl-h1" id="calibre_link-216"><a href="#calibre_link-70" class="calibre3">ROZDZIAŁ SZEŚĆDZIESIĄTY TRZECI</a></p>

  <p class="lvl-h1" id="calibre_link-218"><a href="#calibre_link-71" class="calibre3">ROZDZIAŁ SZEŚĆDZIESIĄTY CZWARTY</a></p>

  <p class="lvl-h1" id="calibre_link-220"><a href="#calibre_link-72" class="calibre3">ROZDZIAŁ SZEŚĆDZIESIĄTY PIĄTY</a></p>

  <p class="lvl-h1" id="calibre_link-222"><a href="#calibre_link-73" class="calibre3">ROZDZIAŁ SZEŚĆDZIESIĄTY SZÓSTY</a></p>

  <p class="lvl-h1" id="calibre_link-224"><a href="#calibre_link-74" class="calibre3">ROZDZIAŁ SZEŚĆDZIESIĄTY SIÓDMY</a></p>

  <p class="lvl-h1" id="calibre_link-226"><a href="#calibre_link-75" class="calibre3">ROZDZIAŁ SZEŚĆDZIESIĄTY ÓSMY</a></p>

  <p class="lvl-h1" id="calibre_link-228"><a href="#calibre_link-76" class="calibre3">ROZDZIAŁ SZEŚĆDZIESIĄTY DZIEWIĄTY</a></p>

  <p class="lvl-h" id="calibre_link-230"><a href="#calibre_link-77" class="calibre3">EPILOG</a></p>

  <p class="lvl-h" id="calibre_link-232"><a href="#calibre_link-78" class="calibre3">PYTANIA DLA KLUBÓW KSIĄŻKI</a></p>

  <p class="lvl-h" id="calibre_link-234"><a href="#calibre_link-79" class="calibre3">PODZIĘKOWANIA</a></p>
</div>


<div class="t-p" id="calibre_link-80">
  <p class="r"><em class="calibre1">Mojemu ojcu</em></p>
</div>


<div class="t-p" id="calibre_link-81">
  <h1 title="PROLOG" class="calibre4" id="calibre_link-236"><a href="#calibre_link-82" class="calibre5">PROLOG</a></h1>

  <p class="data">Po wypadku</p>

  <p class="txt-w">Nigdy wcześniej nie zdarzyło mi się nikogo zabić.</p>

  <p class="txt-w">Nie jestem potworem. Jestem dobrą osobą. Nie kłamię. Nie oszukuję. Nie kradnę. Rzadko nawet podnoszę głos. Niewielu zrobionych w&nbsp;życiu rzeczy się wstydzę.</p>

  <p class="txt-w">A mimo to &ndash; stało się.</p>

  <p class="txt-w">Było oczywiste, że osoba leżąca pode mną będzie walczyć. Ale nie przyszło mi do głowy, że ta walka może być taka zażarta. I&nbsp;nieczysta.</p>

  <p class="txt-w">I te stłumione krzyki…</p>

  <p class="txt-w">Mogę przestać. Nie jest za późno. Zostało mi jakieś piętnaście sekund, by zdecydować, czy chcę żyć z&nbsp;piętnem osoby, która pozbawiła innego człowieka życia. Najwyżej trzydzieści.</p>

  <p class="txt-w">Ale nie przestaję. Nie mogę.</p>

  <p class="txt-w">Po chwili wreszcie &ndash; <span class="kptl">WRESZCIE</span> &ndash; walka ustaje. Teraz leży przede mną zwiotczałe, nieruchome ciało. Nie trzeba być lekarzem, żeby rozpoznać, że ktoś nie żyje.</p>

  <p class="txt-w"><em class="calibre1">Jak do tego doszło?</em></p>

  <p class="txt-w">Chowam twarz w&nbsp;dłoniach i&nbsp;powstrzymuję szloch. Nigdy nie płaczę, ale w&nbsp;tej chwili płacz wydaje się właściwy. Jeśli ja nie zapłaczę, kto to zrobi? Po chwili prostuję plecy i&nbsp;postanawiam wziąć się w&nbsp;garść. W&nbsp;końcu istniał powód, żeby to zrobić.</p>

  <p class="txt-w">To był jedyny sposób.</p>
</div>


<div class="t-p" id="calibre_link-83">
  <h1 title="CZĘŚĆ PIERWSZA" class="calibre4" id="calibre_link-237"><a href="#calibre_link-84" class="calibre5">CZĘŚĆ PIERWSZA</a></h1>

  <p class="data_pod_czescia">Tydzień przed wypadkiem</p>
</div>


<div class="t-p" id="calibre_link-85">
  <h2 title="ROZDZIAŁ PIERWSZY" class="calibre6" id="calibre_link-238"><a href="#calibre_link-86" class="calibre5">ROZDZIAŁ PIERWSZY</a></h2>

  <p class="imie">Tegan</p>

  <p class="txt-w">Nie jestem pewna, czy zdołam dotrzeć do drzwi wejściowych.</p>

  <p class="txt-w">Od mojego małego forda fusion do drzwi budynku, w&nbsp;którym mieszkam, dzieli mnie dystans około piętnastu metrów. Piętnaście metrów to nie tak dużo. Normalnie byłabym w&nbsp;stanie pokonać tę drogę w&nbsp;kilka sekund.</p>

  <p class="txt-w">Ale nie dziś.</p>

  <p class="txt-w">Mieszkam w&nbsp;kawalerce na drugim piętrze niewielkiego bloku mieszkalnego w&nbsp;Lewiston w&nbsp;stanie Maine. Okolica jest fatalna, ale w&nbsp;tym momencie nie mogę sobie pozwolić na nic lepszego. Moja zmiana w&nbsp;sklepie spożywczym kończy się po zmroku, co oznacza, że teraz otaczają mnie egipskie ciemności. Kiedyś ścieżkę prowadzącą z&nbsp;parkingu do bloku oświetlała latarnia, ale żarówka przepaliła się jakiś miesiąc po tym, jak się wprowadziłam, i&nbsp;od tamtej pory nikt jej nie wymienił. Kiedy zgaszę światła w&nbsp;aucie, nie będę widziała nic na odległość ręki.</p>

  <p class="txt-w">Zaraz po zaparkowaniu wyłączam silnik, ponieważ nie mogę sobie pozwolić na marnowanie benzyny. Jest tak zimno, że nawet w&nbsp;samochodzie widzę unoszącą się przede mną białą chmurkę własnego oddechu. W&nbsp;Maine w&nbsp;grudniu temperatura zawsze spada poniżej zera. Patrzę przez przednią szybę i&nbsp;ledwie dostrzegam wejście do budynku. Nigdzie nie ma żadnej latarni, świeci się jedynie malutka lampka nad samym wejściem, dzięki której jestem w&nbsp;stanie trafić kluczem do zamka.</p>

  <p class="txt-w">Światełko to wyłania też z&nbsp;mroku mężczyznę, który kręci się w&nbsp;cieniu niedaleko wejścia.</p>

  <p class="txt-w">Czeka.</p>

  <p class="txt-w">Trzęsę się za kierownicą, co w&nbsp;ostatnim czasie nie jest łatwą sztuką. Ostry ból przeszywa moją prawą nogę, zdarza się to ostatnio coraz częściej. Lekarz powiedział, że to coś, co się nazywa <em class="calibre1">sciatica</em>, czyli po ludzku rwa kulszowa, spowodowana podrażnieniem nerwu w&nbsp;kręgosłupie. Myślałam, że moje życie nie może być już gorsze, ale okazuje się, że na domiar złego wkurzyłam jeszcze nerw w&nbsp;kręgosłupie.</p>

  <p class="txt-w">Zmrużonymi oczami przyglądam się mężczyźnie kręcącemu się przed wejściem i&nbsp;zastanawiam się, jaki może mieć tutaj interes. Zrobiło się za ciemno, żebym była w&nbsp;stanie dojrzeć, jak wygląda, ale jest raczej wysoki i&nbsp;szczupły. Ma na sobie długi, ciemny płaszcz, co nie podnosi mnie na duchu. Jego twarz wydaje się złowieszcza, ale prawdę mówiąc, w&nbsp;ciemności wszystko się takie wydaje.</p>

  <p class="txt-w">Może jednak mieć zupełnie niewinne zamiary. Może przyszedł w&nbsp;odwiedziny do znajomego, który mieszka w&nbsp;tym budynku. Albo jest gliną pod przykrywką (mało prawdopodobne). Może jest… no dobra, nie wiem, kto jeszcze mógłby tu czegoś szukać o&nbsp;wpół do dziesiątej wieczorem. Chodzi mi o&nbsp;to, że niekoniecznie jest tutaj, żeby mnie okraść.</p>

  <p class="txt-w">Zresztą nie mogę przecież spędzić całej nocy w&nbsp;samochodzie.</p>

  <p class="txt-w">Sięgam do torebki i&nbsp;wyciągam puszkę z&nbsp;gazem pieprzowym, którą zawsze noszę przy sobie, po czym przekładam ją do kieszeni płaszcza. Jeśli ten koleś zechce dobrać się do mizernej zawartości mojego portfela, niech wie, że łatwo nie będzie. Przekładam klucze do mieszkania do drugiej kieszeni, by mieć do nich łatwy dostęp, a&nbsp;potem podnoszę torbę z&nbsp;zakupami z&nbsp;siedzenia pasażera i&nbsp;tulę ją do piersi. Pan Zakir zawsze daje mi potężny rabat na rzeczy z&nbsp;krótkim terminem przydatności, a&nbsp;ja nie zamierzam się ich pozbywać tylko dlatego, że przed moim budynkiem czai się jakiś zbir.</p>

  <p class="txt-w">Kiedy wysiadam z&nbsp;forda, kolejna fala bólu przeszywa moją prawą nogę. Mam rozpiętą kurtkę, ale niewiele mogę z&nbsp;tym zrobić, ponieważ nie dopina się już od kilku dobrych miesięcy. Z&nbsp;zapięciem jest wszystko w&nbsp;porządku, chociaż zepsuty zamek byłby dość spójny z&nbsp;aktualnym stanem mojego życia. Nie, powód, dla którego moja kurtka się nie dopina, jest taki, że zwyczajnie nie obejmuje już mojego rozdętego brzucha.</p>

  <p class="txt-w">Jestem w&nbsp;niemal ósmym miesiącu ciąży.</p>

  <p class="txt-w">Gdy tylko staję na chodniku, moje spuchnięte stopy protestują. Po podwójnej zmianie w&nbsp;supermarkecie podwoiły swój rozmiar niemal dwukrotnie i&nbsp;prawie nie mieszczą się już w&nbsp;sneakersach. Prostuję się na tyle, na ile mogę, a&nbsp;mroźne powietrze uderza mnie w&nbsp;twarz. Przez całą ciążę jestem coraz bardziej zmęczona, zwłaszcza wieczorami, ale ten lodowaty wiatr natychmiast mnie budzi.</p>

  <p class="txt-w">Zatrzaskuję za sobą drzwi auta, a&nbsp;mężczyzna opierający się o&nbsp;budynek podrywa głowę. Nadal nie jestem w&nbsp;stanie dostrzec niczego poza jego sylwetką, ale teraz patrzy prosto na mnie. Ręka, którą przyciskam do siebie zakupy, zaczyna mi drżeć, a&nbsp;drugą sięgam do kieszeni po gaz.</p>

  <p class="txt-w"><em class="calibre1">Nawet nie myśl o&nbsp;zabraniu mi mojego przeterminowanego chleba, dupku.</em></p>

  <p class="txt-w">Wciągam w&nbsp;płuca mroźne powietrze i&nbsp;raźnym krokiem kieruję się prosto do wejścia do bloku. Unikam patrzenia na niego, czego nauczyłam się przez lata obcowania z&nbsp;podobnymi do niego świrami, ale czuję na sobie jego wzrok. Zaciskam palce na puszce gazu i&nbsp;jestem bliska naciśnięcia na spust, kiedy znajomy głos przebija się do mojego spanikowanego umysłu.</p>

  <p class="txt-w">&ndash; Tegan?</p>

  <p class="txt-w">Odwracam się w&nbsp;stronę głosu. Światło znad wejścia oświetla twarz mężczyzny i&nbsp;całe napięcie natychmiast ze mnie opada.</p>

  <p class="txt-w">&ndash; Jackson! &ndash; wykrzykuję. &ndash; Rany boskie, wystraszyłeś mnie na śmierć!</p>

  <p class="txt-w">Mężczyzna stojący przede mną, którego teraz rozpoznaję jako Jacksona Brucknera, ma na sobie trencz, a&nbsp;pod nim wymiętą jak zwykle białą koszulę, szary krawat i&nbsp;szare spodnie. Nie mieszka w&nbsp;okolicy, więc zakładam, że droga tutaj zajęła mu co najmniej dwie godziny, ale zawsze wygląda na zadowolonego, gdy staje przed moimi drzwiami.</p>

  <p class="txt-w">Bez pytania zabiera ode mnie torbę z&nbsp;zakupami, przez co stopy bolą mnie odrobinę mniej.</p>

  <p class="txt-w">&ndash; Przepraszam &ndash; mówi. &ndash; Chciałem pojechać do supermarketu, ale <span class="kptl">GPS</span> mi powiedział, że jest już nieczynny, więc przyjechałem tutaj. Uznałem, że lada chwila wrócisz do domu, więc postanowiłem poczekać.</p>

  <p class="txt-w">&ndash; Mogłeś do mnie napisać &ndash; mamroczę, lekko zażenowana tym, że tak bardzo się wystraszyłam mężczyzny, który nosi okulary jak denka od butelek i&nbsp;ma wielkie uszy odstające z&nbsp;obu stron jego głowy. Teraz, gdy nie kryje się w&nbsp;cieniu, wygląda na najmniej przerażającego mężczyznę, jakiego kiedykolwiek widziałam. Jest uroczy, ale w&nbsp;taki nieco głupkowaty sposób.</p>

  <p class="txt-w">I na marginesie &ndash; nie jest ojcem mojego nienarodzonego dziecka. Ani moim chłopakiem.</p>

  <p class="txt-w">&ndash; Pisałem &ndash; broni się.</p>

  <p class="txt-w">Sięgam do torebki po telefon i&nbsp;rzeczywiście znajduję tam kilka nieodczytanych wiadomości od Jacksona. Jasne, że do mnie pisał. Jackson jest odpowiedzialny. Pracuje jako adwokat i&nbsp;z wyróżnieniem ukończył szkołę prawniczą należącą do Ligi Bluszczowej. Nie powiedział mi tego, ale od czego jest Google.</p>

  <p class="txt-w">&ndash; Rzeczywiście, pisałeś &ndash; przyznaję.</p>

  <p class="txt-w">Jackson zerka na zegarek.</p>

  <p class="txt-w">&ndash; Zamówiłem też chińszczyznę, będzie za kilka minut.</p>

  <p class="txt-w">Na wspomnienie o&nbsp;jedzeniu burczy mi w&nbsp;brzuchu. Powinnam jeść za dwoje, a&nbsp;ledwie jadam za siebie.</p>

  <p class="txt-w">&ndash; Kurczak lo mein? &ndash; pytam z&nbsp;nadzieją.</p>

  <p class="txt-w">&ndash; Nie inaczej. &ndash; Uśmiecha się do mnie. &ndash; Wniosę ci te zakupy, a&nbsp;potem zejdę po dostawę.</p>

  <p class="txt-w">Chcę zaprotestować, ale wraz z&nbsp;powiększaniem się mojego brzucha wnoszenie zakupów po schodach staje się coraz trudniejsze. Skoro proponuje, mogę być tylko wdzięczna.</p>

  <p class="txt-w">&ndash; Dziękuję.</p>

  <p class="txt-w">Patrzy mi w&nbsp;oczy w&nbsp;słabym świetle żarówki nad wejściem.</p>

  <p class="txt-w">&ndash; Żaden problem.</p>

  <p class="txt-w">Jackson cierpliwie czeka, gdy manipuluję przy zamku. Klucz zawsze się zacina, gdy jest zimno, czyli tutaj przez jakieś dziesięć miesięcy w&nbsp;roku. Wreszcie udaje mi się otworzyć drzwi, a&nbsp;Jackson przytrzymuje je dla mnie jak dżentelmen. Naprawdę go lubię. I&nbsp;lubię, gdy wpada z&nbsp;propozycją kolacji, co ostatnio zdarza się coraz częściej.</p>

  <p class="txt-w">Jednak wbrew pozorom to nie jest towarzyska wizyta. Jackson i&nbsp;ja mamy ważną sprawę do omówienia.</p>

  <p class="txt-w">Wkrótce będę bogata ponad najśmielsze oczekiwania.</p>

  <p class="txt-w">A to wszystko z&nbsp;powodu rosnącego we mnie dziecka.</p>
</div>


<div class="t-p" id="calibre_link-87">
  <h2 title="ROZDZIAŁ DRUGI" class="calibre6" id="calibre_link-239"><a href="#calibre_link-88" class="calibre5">ROZDZIAŁ DRUGI</a></h2>

  <p class="txt-w">Wchodząc do budynku, mijamy skrzynki na listy. Nie mam ochoty przeglądać czekających na mnie rachunków, zresztą i&nbsp;tak nie stać mnie, żeby je opłacić. Wspinamy się więc po schodach prowadzących do mojego mieszkania. Żarówki, którymi oświetlony jest korytarz, są bardzo słabe, a&nbsp;ze ścian płatami odchodzi farba, ale tutaj nikt nie narzeka. Z&nbsp;każdym krokiem moje stopy coraz bardziej pulsują bólem, ale pocieszam się tym, że już za chwilę będę w&nbsp;domu.</p>

  <p class="txt-w">Zatrzymuję się na chwilę na drugim piętrze, żeby złapać oddech. Ostatnio ciągle brakuje mi tchu. Zakładam, że to przez ten płód, który we mnie rośnie i&nbsp;przeszkadza moim płucom rozszerzać się do takiej pojemności, jakiej bym potrzebowała. Albo to może być coś straszniejszego. Pytałam doktora Google i&nbsp;nie spodobało mi się to, co miał mi do powiedzenia. To może być zakrzep w&nbsp;płucach. Niewydolność serca. To może być <span class="kptl">GRUŹLICA</span>.</p>

  <p class="txt-w">Ale ponieważ mam beznadziejne ubezpieczenie, pozostaje mi tylko trzymać kciuki, żeby to nie było nic poważnego.</p>

  <p class="txt-w">Jackson patrzy na mnie z&nbsp;niepokojem i&nbsp;ze zmarszczonymi brwiami.</p>

  <p class="txt-w">&ndash; Wszystko okej?</p>

  <p class="txt-w">&ndash; Tak &ndash; wyduszam z&nbsp;siebie i&nbsp;wskazuję głową na schody. &ndash; Chodźmy.</p>

  <p class="txt-w">Gdy docieramy na ostatnie piętro, w&nbsp;kieszeni Jacksona rozdzwania się telefon. Wyciąga komórkę i&nbsp;zerka na wyświetlacz.</p>

  <p class="txt-w">&ndash; Żarcie przyjechało.</p>

  <p class="txt-w">Wyciągam rękę po torbę z&nbsp;zakupami.</p>

  <p class="txt-w">&ndash; Zejdź po nie. Stąd już sobie poradzę.</p>

  <p class="txt-w">Nie wydaje się przekonany.</p>

  <p class="txt-w">&ndash; Jesteś pewna?</p>

  <p class="txt-w">Rzucam mu ostre spojrzenie.</p>

  <p class="txt-w">&ndash; Przecież jakoś radzę sobie na co dzień, kiedy ciebie tu nie ma, prawda?</p>

  <p class="txt-w">Dostrzegam, jak po jego szczupłej twarzy przebiega cień poczucia winy, ale nie rozumiem dlaczego. Nie ma obowiązku opiekować się mną w&nbsp;czasie ciąży. To miłe z&nbsp;jego strony, że wnosi mi zakupy, ale ja i&nbsp;moje dziecko nie jesteśmy jego problemem. A&nbsp;już niedługo &ndash; kiedy tylko dokumenty zostaną podpisane &ndash; prawdopodobnie więcej go nie zobaczę.</p>

  <p class="txt-w">Jackson przekazuje mi zakupy. Targam je w&nbsp;lewej ręce, zmierzając w&nbsp;stronę swojego mieszkania, i&nbsp;grzebię w&nbsp;kieszeni w&nbsp;poszukiwaniu kluczy. Już prawie jestem pod drzwiami, gdy zza moich pleców dobiega ostry głos.</p>

  <p class="txt-w">&ndash; Kolejny mężczyzna, Tegan?</p>

  <p class="txt-w">Odwracam głowę i&nbsp;patrzę w&nbsp;wodniste, przekrwione oczy pani Walden, mojej podstarzałej sąsiadki. Dowiedziałam się, że ma na imię Evangeline, gdy zobaczyłam zostawioną dla niej paczkę na dole, ale kiedy się poznałyśmy, przedstawiła mi się jako pani Walden i&nbsp;chociaż mieszkamy drzwi w&nbsp;drzwi już od dwóch lat, bardzo jasno się wyraziła, że nadal mam się do niej zwracać per „pani Walden”.</p>

  <p class="txt-w">&ndash; Naprawdę &ndash; mówi &ndash; zamieniasz to miejsce w&nbsp;zamtuz.</p>

  <p class="txt-w">Nie mam pojęcia, o&nbsp;co jej chodzi. Przez cały ten czas, odkąd tu mieszkam, jedynym mężczyzną, który odwiedza mnie poza bratem, jest Jackson. A&nbsp;my nawet ze sobą nie sypiamy. Ale nie ma sensu się z&nbsp;nią wykłócać. W&nbsp;jej oczach równie dobrze mogłabym paradować po budynku ze szkarłatną literą na piersi.</p>

  <p class="txt-w">Pani Walden opuszcza wzrok na mój brzuch wystający spod kupionej w&nbsp;sklepie z&nbsp;używaną odzieżą czarno-zielonej bluzki, która strzępi się przy kołnierzyku i&nbsp;jest tak tandetna, że chce mi się płakać na jej widok. W&nbsp;czasie, gdy ją kupowałam, nie mogłam sobie jednak pozwolić na wydawanie kupy kasy na ubrania, których będę potrzebowała raptem przez trzy czy cztery miesiące. W&nbsp;każdym razie pani Walden nie ocenia mnie z&nbsp;powodu taniego, paskudnego ciucha. Ocenia mnie, ponieważ mam dwadzieścia trzy lata, jestem w&nbsp;ósmym miesiącu ciąży i&nbsp;nie mam męża.</p>

  <p class="txt-w">Ale szczerze? To nie jej zasrany interes.</p>

  <p class="txt-w">&ndash; Chciałam zapytać, Tegan &ndash; odzywa się swoim skrzekliwym głosem &ndash; czy po narodzinach dziecka będziesz sobie szukała innego mieszkania.</p>

  <p class="txt-w">Kładę dłoń na brzuchu i&nbsp;w nagrodę dostaję mocnego kopniaka. Jedno mogę powiedzieć o&nbsp;tym dziecku &ndash; ma mnóstwo energii. Więcej niż ja aktualnie.</p>

  <p class="txt-w">&ndash; Może &ndash; odpowiadam. &ndash; Jeszcze się nie zastanawiałam.</p>

  <p class="txt-w">&ndash; Bo wiesz, dzieci są dość uciążliwe. &ndash; Unosi podbródek. &ndash; Te nocne płacze. Koszmar!</p>

  <p class="txt-w">Wkładam klucz do zamka i&nbsp;przekręcam, aż słyszę satysfakcjonujące kliknięcie.</p>

  <p class="txt-w">&ndash; Owszem, słyszałam, że dzieci dużo płaczą. To dlatego, że jeszcze nie potrafią mówić.</p>

  <p class="txt-w">&ndash; Nikt nie będzie mógł spać! &ndash; ciągnie sąsiadka. &ndash; To bardzo egoistyczne z&nbsp;twojej strony, sprowadzać noworodka do miejsca, w&nbsp;którym mieszkają sami dorośli.</p>

  <p class="txt-w">&ndash; Cóż, nie planowałam tego.</p>

  <p class="txt-w">Zaciska usta.</p>

  <p class="txt-w">&ndash; Wcale mnie to nie dziwi.</p>

  <p class="txt-w">Mam ochotę warknąć na panią Evangeline Walden, że źle mnie ocenia. Zrobiła sporo założeń i&nbsp;w większości z&nbsp;nich&nbsp;się pomyliła. Nie jestem typem dziewczyny, która umawia się&nbsp;na jednorazowy numerek i&nbsp;wpada, nie wiedząc nawet, kim jest ojciec jej dziecka, chociaż teraz, kiedy dokładnie to mi się przydarzyło, mam poczucie winy w&nbsp;stosunku do innych kobiet, które tak łatwo kiedyś osądzałam. Miałam wielkie plany na swoje życie i&nbsp;żaden z&nbsp;nich nie zakładał zajścia w&nbsp;ciążę w&nbsp;wieku dwudziestu dwóch lat.</p>

  <p class="txt-w">Ale fakty są takie, że zaciążyłam w&nbsp;wieku dwudziestu dwóch lat i&nbsp;że to <span class="kptl">BYŁA</span> jednorazowa przygoda. I&nbsp;aż do niedawna nie miałam pojęcia, kim jest ojciec dziecka.</p>

  <p class="txt-w">Więc tak naprawdę niewiele mogę jej powiedzieć, żeby nie skłamać.</p>

  <p class="txt-w">Otwieram więc zamaszystym ruchem drzwi i&nbsp;zaszczycam ją uprzejmym uśmiechem.</p>

  <p class="txt-w">&ndash; Dobranoc, pani Walden.</p>

  <p class="txt-w">&ndash; Będę rozmawiała na ten temat z&nbsp;zarządem…</p>

  <p class="txt-w">Przerywam sąsiadce w&nbsp;pół zdania, zatrzaskując za sobą drzwi. Jeśli chce złożyć na mnie skargę do zarządu, że nielegalnie zaludniam mieszkanie własnym potomstwem, niech składa, śmiało. Nie zamierzam się przed nią korzyć. Już nie.</p>

  <p class="txt-w">Kiedy tylko dostanę pieniądze, zmywam się stąd.</p>

  <p class="txt-w">Zapalam światło w&nbsp;kawalerce, co tylko podkreśla, jak ponure jest to miejsce. Biała farba nie jest popękana, ale ma matowy, nijaki wygląd, jak zresztą wszystko w&nbsp;tym mieszkaniu. Zupełnie jakby na tych meblach i&nbsp;urządzeniach znajdowała się warstwa brudu, której nie jestem w&nbsp;stanie się pozbyć, niezależnie od tego, jak mocno bym szorowała.</p>

  <p class="txt-w">To nie miało tak wyglądać. Ciągnęłam dwie zmiany w&nbsp;sklepie spożywczym i&nbsp;ciułałam pieniądze, żeby pójść do szkoły pielęgniarskiej. Na koniec dnia padałam jak nieżywa na kanapę i&nbsp;wpatrywałam się bezmyślnie w&nbsp;telewizor, jedząc samotne kolacje. Nie miałam zachodzić w&nbsp;ciążę.</p>

  <p class="txt-w">A już za nieco ponad miesiąc wszystko się zmieni. Będę miała dziecko. Żyjącą, oddychającą istotę, za którą będę odpowiedzialna. To dziecko nie będzie mogło zostawać samo i&nbsp;będzie potrzebowało ubrań, jedzenia, a&nbsp;potem też edukacji. A&nbsp;ja prawdopodobnie nie będę sypiała przez pół nocy, a&nbsp;potem w&nbsp;ciągu dnia zamienię się w&nbsp;zombie.</p>

  <p class="txt-w">Wchodzę do mojej maleńkiej kuchenki, w&nbsp;której odkąd zaczął się trzeci trymestr, ledwie się mieszczę. Odkładam torbę z&nbsp;zakupami na blat. Codziennie przed wyjściem z&nbsp;pracy szukam produktów, których termin przydatności do spożycia zbliża się do końca albo nawet już minął, więc dziś upolowałam sporo puszek oraz chleb i&nbsp;ser. Mam też mały karton mleka, które jest przeterminowane tylko o&nbsp;jeden dzień i&nbsp;raczej powinno dobrze smakować. Oraz pięć puszek tuńczyka.</p>

  <p class="txt-w">Każda kobieta ma swoje dziwne ciążowe zachcianki. Moje to tuńczyk. Kiedy zaczął się drugi trymestr i&nbsp;ustąpiły mdłości, zaczęłam mieć ochotę na tuńczyka. Nie mogę jeść go zbyt dużo z&nbsp;uwagi na zawartość rtęci, ale gdybym mogła, jadłabym go na śniadanie, obiad i&nbsp;kolację. Właśnie z&nbsp;tego powodu nazwałam mój płód Tuńką.</p>

  <p class="txt-w"><em class="calibre1">Tuńczyk na kolację, mamusiu?</em></p>

  <p class="txt-w">Okej, to kolejna dziwaczna sprawa. Często sobie wyobrażam, że moja córka przemawia do mnie z&nbsp;macicy. Nie odbija mi, przysięgam. Wiem, że ośmiomiesięczny płód nie ma zdolności mówienia. Ale czasami jej mały, słodki głosik przemawia do mnie tak wyraźnie, jakby stała obok. Mimo że jeszcze nie widziałam jej twarzy, już ją kocham. Chcę, żeby miała lepsze życie niż ja, i&nbsp;chcę jej dać te wszystkie możliwości, których ja nie mogłam mieć. I&nbsp;zrobię wszystko, żeby jej to zapewnić.</p>

  <p class="txt-w">Właśnie dlatego nie mam grama poczucia winy z&nbsp;powodu zbliżającego się dnia zapłaty.</p>
</div>


<div class="t-p" id="calibre_link-89">
  <h2 title="ROZDZIAŁ TRZECI" class="calibre6" id="calibre_link-240"><a href="#calibre_link-90" class="calibre5">ROZDZIAŁ TRZECI</a></h2>

  <p class="txt-w">Jackson pojawia się pod drzwiami pięć minut później, w&nbsp;ramionach trzyma brązową papierową torbę.</p>

  <p class="txt-w">Chętnie zaniósłby jedzenie do kuchni, ale uprzedzam go. Zabieram od niego torbę, a&nbsp;on drobi za mną z&nbsp;wciąż zaczerwienionymi od mrozu uszami. Otwieram pakunek, uwalniając zachwycające aromaty, i&nbsp;wyciągam ze środka białe kartony. Niecierpliwie otwieram jeden z&nbsp;nich.</p>

  <p class="txt-w">Nawet nie przekładam jedzenia na talerz. Wyciągam tylko widelec z&nbsp;szuflady obok zlewu i&nbsp;jem prosto z&nbsp;pojemnika. Nie jestem pewna, czy „jem” to właściwe określenie. Bardziej odpowiednie byłoby słowo „pożeram”. Ostatnio wiecznie jestem głodna.</p>

  <p class="txt-w">&ndash; Przepraszam &ndash; mamroczę pomiędzy kęsami. &ndash; Dawno nie jadłam. Podwójna zmiana.</p>

  <p class="txt-w">Jackson marszczy brwi.</p>

  <p class="txt-w">&ndash; Dziecku to nie zaszkodzi?</p>

  <p class="txt-w">&ndash; Niedługo przystopuję.</p>

  <p class="txt-w">Chociaż ja nie mam cierpliwości do przekładania jedzenia na talerz, Jackson wyciąga dwa z&nbsp;szafki nad zlewem. Gdy zaczyna wyjmować drugi pojemnik z&nbsp;jedzeniem z&nbsp;torby, nagle zatrzymuje się w&nbsp;pół gestu.</p>

  <p class="txt-w">&ndash; Czekaj &ndash; mówi. &ndash; Mam coś dla ciebie.</p>

  <p class="txt-w">Byłam tak skupiona na soczystym kawałku kurczaka, że nawet nie zauważyłam małej torebki prezentowej, którą Jackson postawił na ladzie kuchennej. Musiał ją przynieść z&nbsp;samochodu, kiedy zszedł na dół po jedzenie. Jest różowa i&nbsp;błyszcząca, co mnie rozśmiesza, bo on jest przeciwieństwem różu i&nbsp;błyskotek. Trudno mi sobie wyobrazić, że sam ją wybierał.</p>

  <p class="txt-w">Jakby czytał mi w&nbsp;myślach, uśmiecha się nieśmiało.</p>

  <p class="txt-w">&ndash; To dla dziecka.</p>

  <p class="txt-w">Chociaż nawijanie na widelec makaronu lo mein i&nbsp;wpychanie go sobie do ust wydaje się w&nbsp;chwili obecnej spełnieniem moich marzeń, jeszcze bardziej jestem podekscytowana prezentem. Dotychczas nie dostałam żadnego prezentu dla dziecka. Okej, poza fotelikiem do samochodu, który wysłał mi brat, nadal leżącym w&nbsp;pudle, w&nbsp;którym go dostarczono.</p>

  <p class="txt-w">Biorę do ręki błyszczącą różową torebeczkę i&nbsp;wydaję okrzyk zachwytu na widok jej zawartości. To najsłodsza rzecz, jaką kiedykolwiek widziałam. Maleńkie ubranko uszyte dla niemożliwie małego człowieczka &ndash; dowiedziałam się, że mówią na to bodziak. Na przodzie znajduje się różowy napis, na widok którego moje serce się rozpływa: <em class="calibre1">Moja mamusia mnie kocha.</em></p>

  <p class="txt-w">Tuńka kopie mnie, jakby się z&nbsp;tym zgadzała. Chociaż do jej przyjścia na świat został zaledwie miesiąc z&nbsp;kawałkiem, jeszcze nie zaczęłam szykować jej wyprawki, więc to jej pierwsze ubranie. Spoglądam na nie i&nbsp;gęsto mrugam. Mimo wciąż rosnącego brzucha i&nbsp;nieustannych kopniaków w&nbsp;żebra dopiero to body sprawiło, że po raz pierwszy to wszystko wydaje mi się prawdziwe. Będę miała dziecko i&nbsp;moja córeczka będzie to nosiła.</p>

  <p class="txt-w">O Boże, zaraz się rozpłaczę.</p>

  <p class="txt-w">&ndash; Podoba ci się? &ndash; pyta niecierpliwie Jackson.</p>

  <p class="txt-w">Jeśli powiem cokolwiek, nawet gdyby to miało być krótkie „tak”, stracę nad sobą panowanie, więc tylko kiwam głową. A&nbsp;jego twarz się rozjaśnia.</p>

  <p class="txt-w">To nie należy do jego obowiązków. Nie musi przynosić mi chińszczyzny ani uroczych niemowlęcych ubranek. Powód, dla którego tu jest, nie ma z&nbsp;tym nic wspólnego. Jedyny powód, dla którego się tutaj pojawił i&nbsp;dla którego bywał tu kiedykolwiek, to zawartość pozostawionej przy drzwiach wejściowych skórzanej aktówki. Kiedy to wszystko się skończy, Jackson już nigdy tu nie wróci. Skończy się lo mein i&nbsp;sajgonki oraz wizyty niespodzianki po długim dniu pracy.</p>

  <p class="txt-w">Jackson nie przychodzi tu w&nbsp;celach towarzyskich. To jego praca.</p>

  <p class="txt-w">&ndash; Więc? &ndash; odzywam się i&nbsp;biorę pudełko z&nbsp;moim jedzeniem, po czym przenoszę się z&nbsp;nim na rozkładaną kanapę, która robi też za moje bardzo niewygodne łóżko. Siadam i&nbsp;opieram opuchnięte nogi na stoliku kawowym. Ulga jest natychmiastowa. &ndash; O&nbsp;czym chciałeś ze mną porozmawiać?</p>

  <p class="txt-w">Jackson bierze swoją porcję jedzenia i&nbsp;dołącza do mnie na kanapie.</p>

  <p class="txt-w">&ndash; Tylko kilka drobnych szczegółów dotyczących kontraktu. Następnym razem będzie już gotowy do podpisu.</p>

  <p class="txt-w">Moje podbrzusze wypełnia niecierpliwe trzepotanie i&nbsp;sama już nie wiem, czy to nerwy, czy dziecko. Nie mogę uwierzyć, że mam podpisać kontrakt, dzięki któremu otrzymam ogromną sumę pieniędzy. Ustawią mnie do końca życia.</p>

  <p class="txt-w">Wszystko zaczęło się prawie osiem miesięcy temu.</p>

  <p class="txt-w">Pojechałam z&nbsp;przyjaciółką odwiedzić mojego brata Dennisa na stoku narciarskim, gdzie pracuje jako instruktor, więc zwykle daje nam duże rabaty. Był wtedy zajęty, więc skończyło się na tym, że poszłyśmy do lokalnego baru. Właśnie tam poznałam mężczyznę w&nbsp;ciemnym garniturze, który zaproponował, że postawi mi drinka. Był przystojny, taki wymuskany, miał modną fryzurę i&nbsp;ładnie wyrzeźbione rysy, a&nbsp;jego niewymuszony urok przekonał mnie do przyjęcia propozycji. Powiedział, że przyjechał do miasta w&nbsp;jakiejś ważnej sprawie służbowej, tylko na jedną noc. Podczas gdy moja przyjaciółka zagadała się z&nbsp;jakimś gościem z&nbsp;fryzurą na czeskiego piłkarza, ja flirtowałam z&nbsp;tym pewnym siebie, atrakcyjnym starszym mężczyzną, który był tak różny od wszystkich, których znałam.</p>

  <p class="txt-w">Krótko mówiąc, musiałam wypić o&nbsp;kilka drinków za dużo. Niewiele pamiętam z&nbsp;tamtej nocy, ale obudziłam się z&nbsp;potwornym bólem głowy i&nbsp;posmakiem popielniczki w&nbsp;ustach. Miałam jedynie mgliste wspomnienie powrotu do hotelu z&nbsp;przystojnym biznesmenem, ale wstyd mi się było przyznać, że nie pamiętałam nawet, jak ma na imię. Uznałam to za życiowe doświadczenie i&nbsp;próbowałam o&nbsp;tym zapomnieć.</p>

  <p class="txt-w">Aż do czasu, gdy spóźnił mi się okres.</p>

  <p class="txt-w">Nigdy nie byłam imprezowiczką. Rzadko wychodziłam na miasto, skupiałam całą energię na oszczędzaniu pieniędzy na spełnienie marzenia o&nbsp;pójściu do szkoły pielęgniarskiej, a&nbsp;mimo to stałam się ofiarą stereotypu. Zaszłam w&nbsp;ciążę po pijaku i&nbsp;nawet nie wiedziałam, kim jest ojciec mojego dziecka.</p>

  <p class="txt-w">W ogóle nie tak planowałam przebieg mojego życia, ale po spędzeniu mnóstwa czasu na życiowych rozterkach postanowiłam urodzić i&nbsp;wychować to dziecko. Może kiedyś w&nbsp;końcu spotkam właściwego mężczyznę, a&nbsp;jeśli nie, zrobię to sama. A&nbsp;szkoła pielęgniarska? Cóż, jeśli jest mi pisana, w&nbsp;końcu do niej trafię. Byłam tego pewna.</p>

  <p class="txt-w">I wtedy stało się coś nieoczekiwanego.</p>

  <p class="txt-w">Trzy miesiące temu oglądałam wiadomości, trzymając talerz z&nbsp;jedzeniem na moim zaokrąglonym brzuchu, kiedy na ekranie pojawił się mężczyzna. Podpis pod jego przystojną twarzą głosił, że nazywa się Simon Lamar. Był lokalnym biznesmenem, który specjalizował się w&nbsp;rynku nieruchomości.</p>

  <p class="txt-w">I był tym samym facetem, z&nbsp;którym opuściłam bar tamtej nocy, kiedy została poczęta Tuńka.</p>

  <p class="txt-w">To, co nastąpiło później, niewiele miało wspólnego z&nbsp;bajkowym zakończeniem. Chciałabym móc powiedzieć, że po tym, jak zlokalizowałam Simona Lamara, okazał się nieco zaskoczony, ale uszczęśliwiony moją ciążą i&nbsp;uparł się, że się nami zaopiekuje. Że po kilku miesiącach nadskakiwania mi padł przede mną na jedno kolano i&nbsp;poprosił mnie, żebym została jego żoną i&nbsp;byśmy we trójkę stworzyli szczęśliwą rodzinę. To był scenariusz, jaki miałam w&nbsp;głowie, kiedy skontaktowałam się z&nbsp;Simonem, by przedstawić mu moją sytuację.</p>

  <p class="txt-w">Nie do końca tak się to odbyło.</p>

  <p class="txt-w">Mimo że tamtej nocy nie zauważyłam na jego palcu obrączki, Simon Lamar okazał się jak najbardziej żonaty. Miał nie tylko żonę, ale też dwójkę własnych maluchów i&nbsp;nie był w&nbsp;żadnym stopniu zainteresowany nieślubnym potomkiem. Nie zamierzał też dopuścić do tego, żeby kobieta, która była jego żoną od dziesięciu lat, dowiedziała się o&nbsp;jego zdradzie &ndash; ani prasa, jeśli już o&nbsp;tym mowa. Odmówił spotkania się ze mną, nawet po tym, jak test na ojcostwo, którego się domagał, wykazał, że faktycznie jest ojcem mojego dziecka.</p>

  <p class="txt-w">Wysłał natomiast do mnie Jacksona z&nbsp;bardzo interesującą propozycją wielkiej sumy pieniędzy, wystarczającej, żeby utrzymać mnie i&nbsp;dziecko oraz zapewnić nam przyszłość. Nie musiałabym się martwić o&nbsp;czynsz, opiekę nad maluchem ani nawet o&nbsp;zapłacenie za studia mojej córki. Simon opłaciłby to wszystko. Ja miałam tylko podpisać umowę o&nbsp;poufności, zgadzając się na to, by nikt poza Simonem i&nbsp;mną (oraz Jacksonem) nie dowiedział się, kto jest ojcem mojego dziecka.</p>

  <p class="txt-w">Zgodziłam się.</p>

  <p class="txt-w">Co innego miałabym zrobić? Musiałam się na to zgodzić. Simon oferował zabezpieczenie przyszłości mojej i&nbsp;Tuńki. Jako przyszła samodzielna mama musiałabym być głupia, żeby odmówić.</p>

  <p class="txt-w">Dzięki hojnej ofercie Simona nadal będę mogła zgodnie z&nbsp;planem, albo nawet wcześniej niż zakładałam, pójść do&nbsp;szkoły pielęgniarskiej. Będę mogła wysłać moją córkę do najlepszych prywatnych szkół. Nie będę musiała jej wychowywać w&nbsp;maleńkiej kawalerce. Ocalił mnie.</p>

  <p class="txt-w">&ndash; Dziękuję, że tak ciężko pracujesz nad tym kontraktem &ndash; zwracam się do Jacksona z&nbsp;ustami pełnymi makaronu.</p>

  <p class="txt-w">Zbywa mnie machnięciem ręki.</p>

  <p class="txt-w">&ndash; To moja praca.</p>

  <p class="txt-w">Ale czy naprawdę? Jackson przyjeżdża tu co najmniej raz w&nbsp;tygodniu, żeby dopiąć zapisy na ostatni guzik. Wiele spraw mogłoby zostać załatwione przez telefon, ale on zawsze się upiera, że przyjedzie osobiście. A&nbsp;to więcej, niż mogłabym powiedzieć o&nbsp;Simonie, który nie widział mnie na oczy od czasu tamtego pamiętnego spotkania.</p>

  <p class="txt-w">Wierzę, że Jacksonowi leży na sercu moje dobro. W&nbsp;kontrakcie znalazły się zapisy, na które w&nbsp;swojej naiwności bym się zgodziła, ale Jackson mnie od tego odwiódł. „To nie są wystarczające koszty utrzymania. To nie byłoby w&nbsp;stosunku do ciebie w&nbsp;porządku”.</p>

  <p class="txt-w">Jackson sięga do kieszeni marynarki i&nbsp;wyciąga z&nbsp;niej kopertę, którą kładzie przed nami na stoliku kawowym. Z&nbsp;doświadczenia wiem, że znajdują się w&nbsp;niej dwudziestodolarowe banknoty &ndash; tyle, by wystarczyło mi na jedzenie, zakupy i&nbsp;leki. Chociaż na horyzoncie widnieje dużo większa kwota, te koperty z&nbsp;pieniędzmi zdjęły mi sporo kłopotów z&nbsp;barków w&nbsp;ostatnim czasie.</p>

  <p class="txt-w">&ndash; Dziękuję.</p>

  <p class="txt-w">Jackson poprawia okulary w&nbsp;grubej oprawce na nosie.</p>

  <p class="txt-w">&ndash; Żaden problem. Bank był jeszcze otwarty, kiedy ruszałem.</p>

  <p class="txt-w">Nigdy wcześniej nie wspominał o&nbsp;chodzeniu do banku. Kiedy zaczęliśmy negocjacje, Simon wyraził się bardzo jasno, że nie dostanę ani centa do czasu podpisania kontraktu, ale kiedy Jackson zaczął przyjeżdżać z&nbsp;tymi kopertami zawierającymi niewielkie sumy, założyłam, że Simon zmienił zdanie. Jednak teraz zaczynam się zastanawiać, czy to nie Jackson przekazuje mi te pieniądze z&nbsp;własnej woli i&nbsp;z własnego konta.</p>

  <p class="txt-w">&ndash; Mam ci przekazać &ndash; odzywa się, nim zdążę zapytać &ndash; że Simon przyjedzie tu za kilka dni, żeby podpisać ostateczną wersję kontraktu i&nbsp;przedyskutować z&nbsp;tobą kilka spraw.</p>

  <p class="txt-w">&ndash; Och. &ndash; Myśl, że mam się znów spotkać z&nbsp;Simonem, wywołuje we mnie stres. Może dlatego, że wykazał taki brak entuzjazmu, kiedy powiedziałam mu o&nbsp;ciąży. Stanowił brutalny kontrast z&nbsp;tym czarującym mężczyzną, którego poznałam tamtego dnia. &ndash; To chyba dobrze.</p>

  <p class="txt-w">&ndash; Ja też tu będę &ndash; dodaje.</p>

  <p class="txt-w">Uśmiecha się do mnie, aby dodać mi otuchy, a&nbsp;ja myślę tylko o&nbsp;tym, że wolałabym, żebym tamtej nocy w&nbsp;barze pod stokiem spotkała Jacksona, a&nbsp;nie Simona. Z&nbsp;radością odrzuciłabym potężną kasę Simona w&nbsp;zamian za szansę założenia rodziny z&nbsp;takim świetnym gościem, jakim jest Jackson.</p>

  <p class="txt-w">Ale nie mogę tak myśleć. Nie da się zmienić przeszłości. Powinnam czuć się szczęśliwa, że otrzymałam od Simona taką hojną ofertę, która do końca życia zapewni byt mnie i&nbsp;mojemu dziecku.</p>
</div>


<div class="t-p" id="calibre_link-91">
  <h2 title="ROZDZIAŁ CZWARTY" class="calibre6" id="calibre_link-241"><a href="#calibre_link-92" class="calibre5">ROZDZIAŁ CZWARTY</a></h2>

  <p class="txt-w">Składam pranie, gdy dopada mnie skurcz.</p>

  <p class="txt-w">Nie ten prawdziwy. Nie taki, który pojawia się co pięć minut i&nbsp;muszę biegiem udawać się do szpitala. Ale jest na tyle mocny, że muszę na chwilę przerwać to, co robię, i&nbsp;skupić się na oddechu. Ostatnio codziennie miewam po kilka takich. Skurcze przepowiadające, tak nazwał je doktor Hanson.</p>

  <p class="txt-w">To oznacza, że dziecko wkrótce się urodzi. Może nie dziś i&nbsp;nie jutro, może nawet nie w&nbsp;tym miesiącu, ale niedługo. Już bliżej niż dalej, kiedy Tuńka pojawi się na świecie.</p>

  <p class="txt-w">Nie czuję się gotowa. Po pierwsze, jestem wykończona. Nie odeszłam jeszcze z&nbsp;pracy i&nbsp;nie chcę tego robić, dopóki nie podpiszę kontraktu, bo mam paranoiczne wizje, że to wszystko się posypie. A&nbsp;główną przyczyną mojego zmęczenia jest to, że praktycznie nie sypiam.</p>

  <p class="txt-w">Mam koszmary. Nie pamiętam ich dokładnie, ale każdy z&nbsp;nich kończy się tym, że przystojna twarz Simona góruje nade mną. Wpatruje się intensywnie w&nbsp;moje oczy, a&nbsp;w jego spojrzeniu jest dzika determinacja. Budzę się drżąca ze strachu, który wlewa się do każdej komórki mojego ciała. (No a&nbsp;potem muszę iść siusiu).</p>

  <p class="txt-w">Tak więc tak &ndash; do dupy z&nbsp;takim spaniem.</p>

  <p class="txt-w">Kładę rękę na brzuchu. Nie wybrałam jeszcze imienia dla dziecka. Wiadomo, że nie mogę nazwać córki Tuńką. Słyszałam o&nbsp;parach, które spierają się o&nbsp;imię dla malucha, ale ja nie mam tego problemu. Nazwę swoje dziecko, jak mi się będzie podobało, bo jest tylko moje.</p>

  <p class="txt-w">A mimo to nie mogę myśleć o&nbsp;imieniu. Więc w&nbsp;mojej głowie nadal jest Tuńką.</p>

  <p class="txt-w"><em class="calibre1">Cześć, mamusiu! Nie zapomnij mi kupić łóżeczka, bo nie będę miała gdzie spać!</em></p>

  <p class="txt-w">&ndash; Niedługo. &ndash; Przesuwam rękę po brzuchu, a&nbsp;mięśnie macicy stopniowo się rozluźniają. &ndash; Jak tylko dostanę czek od twojego tatusia, kupię ci łóżeczko. I&nbsp;dużo więcej.</p>

  <p class="txt-w">Zaraz po tym, jak skurcz mija, gdzieś w&nbsp;mieszkaniu zaczyna dzwonić mój telefon. Mam szczęście, że mieszkam w&nbsp;kawalerce, bo w&nbsp;przeciwnym razie niczego nie byłabym w&nbsp;stanie znaleźć. Czy wszyscy mają taką mgłę mózgową w&nbsp;czasie ciąży? Wczoraj szukałam książki, którą czytam, żeby oderwać myśli, i&nbsp;w końcu znalazłam ją w&nbsp;lodówce.</p>

  <p class="txt-w">Chodzę (a raczej: kuśtykam) po mieszkaniu w&nbsp;poszukiwaniu telefonu. Początkowo dzwonek naprowadza mnie na jego ślad, podążam więc w&nbsp;kierunku kuchni. Jednak gdy dzwonienie ustaje, nie mam pojęcia, gdzie dalej iść. Rozglądam się po kuchence, usiłując zlokalizować komórkę.</p>

  <p class="txt-w">O Boże, jeśli znajdę ją w&nbsp;przegródce na ser, wkurzę się na siebie.</p>

  <p class="txt-w">Jednak nie, leży na mikrofalówce, niemal zlewa się z&nbsp;jej czarną powierzchnią. Sięgam po nią, zastanawiając się, czy to Jackson dzwoni, żeby ustalić szczegóły podpisania kontraktu. Mamy spotkać się jutro i&nbsp;chcę, żeby wszystko poszło zgodnie z&nbsp;planem. Zakładam, że brak wiadomości to dobra wiadomość, więc nie czekam na żadne.</p>

  <p class="txt-w">Jednak połączenie nie było od Jacksona. Dzwonił mój brat, Dennis. Opuszczam z&nbsp;ulgą spięte ramiona i&nbsp;oddzwaniam do niego.</p>

  <p class="txt-w">&ndash; Tegan? &ndash; Grzmiący głos brata rozlega się w&nbsp;moim uchu. &ndash; Wszystko w&nbsp;porządku?</p>

  <p class="txt-w">Zawsze, gdy rozmawiam z&nbsp;moim starszym bratem, czuję się, jakbym znów miała pięć lat.</p>

  <p class="txt-w">&ndash; Tak, wszystko okej.</p>

  <p class="txt-w">Dennis wypuszcza długi oddech.</p>

  <p class="txt-w">&ndash; Co się dzieje, Teggie?</p>

  <p class="txt-w">&ndash; Ja tylko… &ndash; Rozglądam się po swoim ciasnym mieszkanku. &ndash; Jestem samotna.</p>

  <p class="txt-w">&ndash; Kiedy podpisujesz kontrakt z&nbsp;Lamarem?</p>

  <p class="txt-w">&ndash; Jutro. &ndash; Przygryzam dolną wargę. &ndash; Byłaby szansa, żebyś do mnie przyjechał?</p>

  <p class="txt-w">&ndash; Chciałbym &ndash; wzdycha. &ndash; Ale wiesz, że jestem teraz zarobiony.</p>

  <p class="txt-w">Nie mogę się nie zgodzić. Dennis pracuje jako instruktor narciarski w&nbsp;ośrodku o&nbsp;wdzięcznej nazwie Snow Mountain. Odkąd pamiętam, kochał jeździć na nartach. Stał się niemal profesjonalnym narciarzem &ndash; taki jest dobry. Niestety tuż po dwudziestce złamał nogę i&nbsp;zamiast brać udział w&nbsp;zawodach, wylądował na ciepłej posadce jako instruktor. Grudzień to dla niego jeden z&nbsp;najbardziej pracowitych miesięcy, aż do świąt Bożego Narodzenia. W&nbsp;zimie haruje jak wół, a&nbsp;przez resztę roku ma luz.</p>

  <p class="txt-w">&ndash; Postaram się przyjechać na kilka dni, kiedy dziecko się urodzi &ndash; obiecuje. &ndash; Chyba że ty chciałabyś przyjechać do mnie na jakiś czas? Mam wolny pokój.</p>

  <p class="txt-w">To nie jest głupi pomysł.</p>

  <p class="txt-w">&ndash; Zastanowię się.</p>

  <p class="txt-w">Zaproszenie jest kuszące. Dennis zawsze obchodzi się ze mną jak z&nbsp;jajkiem, kiedy do niego przyjeżdżam, a&nbsp;nie widziałam go od czasu zajścia w&nbsp;ciążę. Nasz tato był biznesmenem pracoholikiem, który w&nbsp;wieku czterdziestu lat nie przeżył rozległego zawału serca, gdy jego firma poszła na dno, więc Dennis, który miał wtedy dwanaście lat, przejął rolę głowy rodziny, a&nbsp;potem drugi raz, kiedy osiem lat temu nasza mama zmarła na raka trzustki. Robił wszystko, co należało do ojca, łącznie z&nbsp;akceptowaniem lub nie moich chłopaków. Pewnego razu, gdy jeden chłopak pojawił się na progu, cuchnąc alkoholem, Dennis przegonił go za pomocą kija bejsbolowego, zanim zdążyłam wsiąść do jego auta. Prawdę powiedziawszy, większość moich chłopaków nie spełniała jego standardów. Z&nbsp;całą pewnością nie zaakceptowałby Simona.</p>

  <p class="txt-w">Ciekawe, co by pomyślał o&nbsp;Jacksonie.</p>
</div>


<div class="t-p" id="calibre_link-93">
  <h2 title="ROZDZIAŁ PIĄTY" class="calibre6" id="calibre_link-242"><a href="#calibre_link-94" class="calibre5">ROZDZIAŁ PIĄTY</a></h2>

  <p class="txt-w">Dzisiaj podpisujemy kontrakt, który przypieczętuje moją przyszłość.</p>

  <p class="txt-w">Jestem kłębkiem nerwów, chociaż cała moja rola polega na złożeniu podpisu. Spałam gorzej niż zwykle, koszmary budziły mnie niemal co godzinę &ndash; odnosiłam wrażenie, że za każdym razem, kiedy udało mi się przysnąć, twarz Simona wdzierała się do mojego snu i&nbsp;znów się budziłam. Nie mogę się go pozbyć z&nbsp;głowy. Mniej więcej o&nbsp;czwartej nad ranem uznałam, że nici ze spania.</p>

  <p class="txt-w">Wczoraj pojechałam do sklepu z&nbsp;używaną odzieżą i&nbsp;kupiłam nową sukienkę ciążową w&nbsp;kwiatowy wzór. Niestety nie mieli tam przymierzalni, więc przyłożyłam ją tylko do siebie, a&nbsp;kiedy ubrałam się w&nbsp;nią w&nbsp;domu, okazało się, że wyglądam jak wieloryb na kwiatowej łące. Ale to i&nbsp;tak lepsze niż cokolwiek, co jest w&nbsp;moim posiadaniu.</p>

  <p class="txt-w">Właściwie to nie wiem, po co się stroję. Komu chcę zaimponować? Simonowi? Naprawdę sądzę, że kiedy spojrzy na mnie, ubraną w&nbsp;ten kwiecisty namiot, postanowi zostawić dla mnie swoją rodzinę? Czy ja bym w&nbsp;ogóle tego chciała?</p>

  <p class="txt-w">Nie, nie chciałabym. Prawda jest taka, że już nigdy więcej nie chcę mieć do czynienia z&nbsp;Simonem Lamarem. Jest tylko jedna osoba, dla której się ubrałam, i&nbsp;nie jest nią Simon. To mężczyzna, którego często ostatnio widuję i&nbsp;który stał mi się bliski, a&nbsp;którego &ndash; obawiam się &ndash; już nie zobaczę po złożeniu swojego autografu na wykropkowanej linii.</p>

  <p class="txt-w">Wzięłam w&nbsp;pracy wolne popołudnie, co przysporzyło mi stresu, ponieważ tak bardzo potrzebuję pieniędzy. Ciągle muszę sobie przypominać, że po dzisiejszym spotkaniu będę miała więcej pieniędzy niż świadomości, co z&nbsp;nimi robić. Trudno mi sobie poukładać to wszystko w&nbsp;głowie, biorąc pod uwagę, że… Cóż, nigdy w&nbsp;życiu nie miałam pieniędzy. Pierwszą rzeczą, jaką zrobię, kiedy tylko dostanę je do ręki, będzie znalezienie sobie dwupokojowego mieszkania w&nbsp;lepszej okolicy. Albo może nawet domu.</p>

  <p class="txt-w">Na zegarku jest równo siedemnasta, kiedy rozlega się bzyczenie domofonu, informujące mnie, że Simon i&nbsp;Jackson przybyli. Czekając, aż wejdą na górę, krążę po mieszkaniu. Nie zajmuje im to długo.</p>

  <p class="txt-w">Kiedy kawalerkę wypełnia irytujące brzęczenie dzwonka przy drzwiach, otwieram dwóm mężczyznom w&nbsp;garniturach. Jackson jak zwykle jest nieco wymięty, a&nbsp;okulary jak zawsze tkwią na czubku jego nosa. A&nbsp;obok niego stoi Simon.</p>

  <p class="txt-w">Nie widziałam Simona Lamara od… cóż, od nocy, która zmieniła całe moje życie. Jest ode mnie prawie dwadzieścia lat starszy, ale bardzo ładnie się starzeje. Zapomniałam już, jakim jest klasycznym przystojniakiem, jego rysy są jakby wyrzeźbione w&nbsp;skale przez bardzo utalentowanego rzeźbiarza. Od tamtej nocy widywałam go na zdjęciach, ale na żywo jest inaczej &ndash; na żywo wygląda jeszcze lepiej. Widok jego twarzy przywołuje niejasne wspomnienia tamtej nocy, która nadal jest dla mnie przymglona. Próbuję przytrzymać to wspomnienie, pobudzić umysł do przypomnienia sobie czegokolwiek z&nbsp;czasu, w&nbsp;którym poczęłam moją córkę.</p>

  <p class="txt-w">Ale nie. Czarna dziura. Zupełnie jakby ktoś wymazał mi pamięć. Jedyne, co pamiętam, to te koszmary z&nbsp;jego twarzą, które nawiedzają mnie z&nbsp;coraz większą częstotliwością. Ale przecież nie mogę winić kolesia za własne sny, prawda?</p>

  <p class="txt-w">Tamtej nocy w&nbsp;barze Simon wydawał się ciepły i&nbsp;przyjazny, łagodnie uśmiechnięty. Dziś wygląda na zirytowanego tym, że jest tutaj. Pierwszą rzeczą, jaką robi na mój widok, jest spojrzenie na zegarek, a&nbsp;zaraz potem z&nbsp;nieukrywanym obrzydzeniem na mój wielki brzuch.</p>

  <p class="txt-w">&ndash; Na litość boską &ndash; odzywa się. &ndash; Powinienem pozwać tę firmę produkującą kondomy.</p>

  <p class="txt-w">Jackson rzuca mu nieprzyjazne spojrzenie, a&nbsp;mnie wypływają rumieńce na policzki. Dobrze, że chociaż używał prezerwatyw. Na wszelki wypadek zrobiłam sobie testy na typowe choroby weneryczne, byłam czysta.</p>

  <p class="txt-w">&ndash; Cóż &ndash; mówię przyjaźnie &ndash; wejdźcie.</p>

  <p class="txt-w">Obrzydzenie nie znika z&nbsp;twarzy Simona, gdy wkracza do mojej zapyziałej kawalerki. Kiedy wskazuję mu rozkładaną kanapę, niechętnie na niej siada. Niemal spodziewam się, że poprosi o&nbsp;ręcznik, który mógłby pod sobą rozłożyć. W&nbsp;końcu decyduje się przycupnąć na krawędzi, a&nbsp;wygląda, jakby wolał być gdziekolwiek, byle nie tutaj. Siadam po drugiej stronie kanapy, najdalej jak to możliwe bez spadnięcia z&nbsp;niej.</p>

  <p class="txt-w">&ndash; Kontrakt wygląda dokładnie tak, jak to ustaliliśmy &ndash; odzywa się Jackson łagodnie, przysiadając na drugim i&nbsp;ostatnim meblu, który znajduje się w&nbsp;moim mieszkaniu, rozklekotanym drewnianym krześle, które znalazłam przy śmietniku. &ndash; Jak wspominałem, możesz go jeszcze skonsultować z&nbsp;własnym prawnikiem.</p>

  <p class="txt-w">&ndash; Ufam ci &ndash; zapewniam go.</p>

  <p class="txt-w">Muszę mu ufać, bo nie mogę sobie teraz pozwolić na prawnika. Jednak moje oświadczenie wywołuje nieprzyjemny uśmiech na twarzy Simona, który mówi mi, że może jednak powinnam to skonsultować z&nbsp;prawnikiem. Szyderczy wyraz jego twarzy znów przywołuje coś w&nbsp;mojej pamięci. To takie frustrujące, próbować sobie coś przypomnieć i&nbsp;nie móc tego zrobić. Demencja to musi być straszna choroba.</p>

  <p class="txt-w">&ndash; Omówiliście dokładne warunki umowy o&nbsp;zachowaniu poufności, tak? &ndash; odzywa się Simon.</p>

  <p class="txt-w">&ndash; Tak &ndash; potwierdza Jackson. &ndash; Omówiliśmy, prawda, Tegan?</p>

  <p class="txt-w">&ndash; Tak…</p>

  <p class="txt-w">Umowa o&nbsp;poufności jest tą częścią kontraktu, która wywołuje we mnie największy stres. Jeśli go podpiszę, nigdy nie będę mogła nikomu powiedzieć, że Simon jest ojcem Tuńki. Nie będzie wpisany na jej akcie urodzenia. Nie będę mogła powiedzieć żywej duszy &ndash; nigdy. Nawet własnej córce, w&nbsp;przeciwnym razie Simon zostawi mnie bez grosza przy duszy. Będę musiała jej powiedzieć… sama nie wiem… że jej tata zginął w&nbsp;tragicznym wypadku.</p>

  <p class="txt-w">&ndash; Więc rozumiesz to? &ndash; naciska Simon, a&nbsp;jego szare oczy wwiercają się we mnie. Wzdrygam się na wspomnienie tego, jak uduchowione było jego spojrzenie tamtej nocy. &ndash; Nie możesz nikomu o&nbsp;tym powiedzieć. Ani rodzinie, ani przyjaciołom, ani swojemu dziecku.</p>

  <p class="txt-w"><span class="kptl">MOJEMU</span> dziecku. Już zdążył się wykręcić z&nbsp;odpowiedzialności.</p>

  <p class="txt-w">&ndash; Rozumiem.</p>

  <p class="txt-w">&ndash; Bystra dziewczynka. &ndash; Puszcza do mnie oko. &ndash; Więc podpisujmy. Wygląda na to, że naprawdę przydadzą ci się te pieniądze.</p>

  <p class="txt-w"><em class="calibre1">Nie podoba mi się to, mamusiu. Nie chcę, żeby to był mój tatuś.</em></p>

  <p class="txt-w">Simon nachyla się, żeby wyciągnąć kontrakt ze swojej drogiej, skórzanej teczki. Kiedy zbliża się do mnie, wyczuwam zapach jego wody kolońskiej. To ta sama woda, którą pachniał tamtej nocy.</p>

  <p class="txt-w">Nietypowy zapach. Wanilia. Dąb. I&nbsp;jakaś pikantna nuta.</p>

  <p class="txt-w">Zamykam na moment oczy i&nbsp;widzę unoszącą się nade mną jego twarz, tak samo jak w&nbsp;moich koszmarach. Ale tym razem jest inaczej. Zamiast samej twarzy widzę też jego nagie ciało. Na mnie. I&nbsp;głód w&nbsp;jego oczach, który mnie przeraża.</p>

  <p class="txt-w">„Nie”, udaje mi się powiedzieć, chociaż mój język zdaje się ciężki, jakby był z&nbsp;ołowiu. „Nie chcę. Nie. Nie!”</p>

  <p class="txt-w">Simon przewraca oczami.</p>

  <p class="txt-w">„Nie dokończyłaś piwa? Wracaj do spania, Tegan”.</p>

  <p class="txt-w">„Nie, nie chcę…”</p>

  <p class="txt-w">A potem…</p>

  <p class="txt-w">Otwieram gwałtownie oczy. Scena odgrywana w&nbsp;mojej głowie jest tak realna. Z&nbsp;dławiącą pewnością wiem, że <span class="kptl">BYŁA</span> realna. Uwierzyłam, że te obrazy wiszącej nade mną głowy Simona to tylko moja wyobraźnia, która sobie ze mną pogrywa, ale to nie była wyobraźnia.</p>

  <p class="txt-w">To było wspomnienie.</p>

  <p class="txt-w">I teraz nagle wszystko nabiera przerażającego sensu. Wiedziałam, że nie wypiłam aż tak dużo tamtej nocy. Przez całe życie nie zdarzyło mi się, żeby urwał mi się film, a&nbsp;już na pewno nie po kilku piwach.</p>

  <p class="txt-w">Simon dosypał mi coś do drinka.</p>

  <p class="txt-w">A kiedy poszliśmy do pokoju hotelowego, on…</p>

  <p class="txt-w">O Boże.</p>
</div>


<div class="t-p" id="calibre_link-95">
  <h2 title="ROZDZIAŁ SZÓSTY" class="calibre6" id="calibre_link-243"><a href="#calibre_link-96" class="calibre5">ROZDZIAŁ SZÓSTY</a></h2>

  <p class="txt-w">Simon przegląda kontrakt kartka po kartce, a&nbsp;mnie serce bije tak mocno, że boję się, że wyskoczy mi z&nbsp;piersi. Od miesięcy próbowałam przywołać jakiekolwiek wspomnienie tamtej nocy. A&nbsp;teraz nie mogę przestać tego widzieć. Obrazy nieustannie przesuwają się przed moimi oczami.</p>

  <p class="txt-w">Simon leżący na mnie i&nbsp;mój bełkotliwy głos błagający go, żeby przestał.</p>

  <p class="txt-w">&ndash; Zgwałciłeś mnie! &ndash; wybucham.</p>

  <p class="txt-w">Simon zamiera, ściskając w&nbsp;ręce kontrakt z&nbsp;umową poufności.</p>

  <p class="txt-w">&ndash; Słucham?</p>

  <p class="txt-w">&ndash; Dosypałeś mi czegoś do drinka! &ndash; krzyczę. &ndash; To dlatego nie pamiętam niczego z&nbsp;tamtej nocy. Ale już sobie przypomniałam. Pamiętam, jak cię błagałam, żebyś przestał, a&nbsp;ty mnie nie posłuchałeś. Nie posłuchałeś. &ndash; Wzdrygam się. &ndash; Kazałeś mi wracać do spania.</p>

  <p class="txt-w">Jego oczy błyszczą, co nadaje twarzy przerażający wygląd.</p>

  <p class="txt-w">&ndash; To niedorzeczne! Jak możesz oskarżać mnie o&nbsp;coś takiego, zwłaszcza po tym, jaki hojny byłem dla ciebie?</p>

  <p class="txt-w">Pulsuje mi skroń.</p>

  <p class="txt-w">&ndash; Masz na myśli po tym, jak mnie zgwałciłeś i&nbsp;zaszłam w&nbsp;ciążę?</p>

  <p class="txt-w">Simon zerka na Jacksona w&nbsp;poszukiwaniu pomocy. Prawnik patrzy na mnie z&nbsp;rozdziawioną szczęką.</p>

  <p class="txt-w">&ndash; Jackson &ndash; zwraca się do niego Simon &ndash; czy ty słyszysz te absurdalne oskarżenia?</p>

  <p class="txt-w">&ndash; No. &ndash; Jackson przeczesuje dłonią włosy, ale przestaje w&nbsp;połowie, przez co sterczą mu pionowo do góry. &ndash; Tegan, o&nbsp;czym ty mówisz? Nigdy wcześniej o&nbsp;tym nie wspominałaś.</p>

  <p class="txt-w">&ndash; Właśnie to do mnie dotarło! To przez… przez jego wodę kolońską. &ndash; Chyba zaraz zwymiotuję.</p>

  <p class="txt-w">Teraz jest tak, jakby otworzyła się jakaś zapora. Przypominam sobie coraz więcej &ndash; jak Simon szepcze mi do ucha, że powinniśmy „stąd wyjść”, jak moja głowa kołysze się na tylnej kanapie jego porsche, gdy jedziemy do mojego hotelu, jak praktycznie zanosi mnie do pokoju. Najbardziej przerażające jest to, że gdybym nie spotkała się z&nbsp;nim twarzą w&nbsp;twarz i&nbsp;nie wyczuła zapachu jego wody kolońskiej, mogłabym sobie nigdy tego wszystkiego nie przypomnieć.</p>

  <p class="txt-w">Czuję do siebie obrzydzenie. Czuję się zbrukana.</p>

  <p class="txt-w">Nie jestem w&nbsp;stanie przebywać w&nbsp;pobliżu tego człowieka ani przez chwilę dłużej. Tego jednego jestem pewna. Zrywam się z&nbsp;kanapy i&nbsp;biegnę do jedynego miejsca w&nbsp;tym mieszkaniu, w&nbsp;którym mogę mieć odrobinę prywatności &ndash; do łazienki.</p>

  <p class="txt-w">Zatrzaskuję za sobą drzwi i&nbsp;opieram się o&nbsp;nie plecami. Mój brzuch przeszywa skurcz, jakby gigantyczna dłoń ścisnęła moją macicę. Nie chcę zacząć teraz rodzić. Nawet nie jestem sobie w&nbsp;stanie tego wyobrazić z&nbsp;Simonem wciąż przebywającym w&nbsp;moim mieszkaniu. <em class="calibre1">Proszę cię, Tunieczko, nie rób mi tego. Nie teraz.</em></p>

  <p class="txt-w">I wtedy zaciśnięta na mojej macicy pięść się rozluźnia. Skurcz mija.</p>

  <p class="txt-w">Rozlega się delikatne pukanie do drzwi łazienki.</p>

  <p class="txt-w">&ndash; Tegan?</p>

  <p class="txt-w">To głos Jacksona. Zaciskam z&nbsp;całych sił powieki i&nbsp;marzę o&nbsp;tym, żeby obaj poszli sobie precz.</p>

  <p class="txt-w">&ndash; Tegan? Mogę wejść? Proszę.</p>

  <p class="txt-w">Nie chcę go tutaj, ale wtem przypominam sobie, że on to nie Simon. To nie mężczyzna, który mnie napadł. To Jackson, człowiek, który starał się wywalczyć dla mnie najlepszą ofertę, który dawał mi pieniądze z&nbsp;własnych zasobów i&nbsp;który kupił Tuńce prezent zapakowany w&nbsp;błyszczącą różową torebkę.</p>

  <p class="txt-w">Powoli odrywam się od drzwi łazienkowych i&nbsp;uchylam je na tyle, by Jackson mógł wejść do środka. Łazienka jest tak samo ciasna jak reszta mieszkanka i&nbsp;we dwoje ledwie się w&nbsp;niej mieścimy. Ciepłe brązowe oczy Jacksona wpatrują się we mnie poprzez grube jak denka od butelki szkła okularów.</p>

  <p class="txt-w">&ndash; Tegan &ndash; odzywa się &ndash; o&nbsp;czym ty mówiłaś?</p>

  <p class="txt-w">&ndash; Przepraszam &ndash; mamroczę, chociaż nie wiem, dlaczego to ja mam przepraszać, bo to jego szef dopuścił się paskudnego czynu. Ja jestem ofiarą. &ndash; Simon mnie odurzył i… no, już mówiłam, co mi zrobił.</p>

  <p class="txt-w">Kręci głową, jakby nie rozumiał, co chcę powiedzieć.</p>

  <p class="txt-w">&ndash; Simon cię <span class="kptl">ODURZYŁ</span>?</p>

  <p class="txt-w">&ndash; Tak.</p>

  <p class="txt-w">&ndash; Nie rozumiem. &ndash; W&nbsp;jego głosie słychać drżenie. &ndash; Przez cały czas powtarzałaś, że to była przygoda na jedną noc. A&nbsp;teraz… znaczy… naprawdę uważasz, że cię odurzył i&nbsp;zgwałcił?</p>

  <p class="txt-w">&ndash; Tak! Niczego nie pamiętałam, dopóki go nie zobaczyłam. Dopóki nie poczułam jego zapachu.</p>

  <p class="txt-w">Otwiera ze zdumienia usta.</p>

  <p class="txt-w">&ndash; Jego zapachu? Tegan, czy jesteś pewna… to znaczy, czy jest szansa, że to tylko, no cóż, twoja wyobraźnia?</p>

  <p class="txt-w">&ndash; Nie, niczego sobie nie wyobrażam. &ndash; Przełykam żółć nagromadzoną w&nbsp;gardle. &ndash; To szczera prawda, Jackson.</p>

  <p class="txt-w">Obejmuję brzuch obronnym gestem. Żałuję, że przypomniałam sobie, co się stało. Łatwiej było myśleć, że moja córka została poczęta podczas nocy pełnej dzikiego seksu za obopólną zgodą, choć po pijaku. A&nbsp;teraz będę musiała do końca życia żyć z&nbsp;tym brzemieniem. Już nigdy nie uwolnię się od obrazów tego, co mi zrobił Simon.</p>

  <p class="txt-w">&ndash; Tegan &ndash; szepcze gorączkowo Jackson &ndash; musisz podpisać ten kontrakt. Cokolwiek wydaje ci się, że się wydarzyło, zapomnij o&nbsp;tym i&nbsp;podpisz ten cholerny kontrakt dla własnego dobra.</p>

  <p class="txt-w">&ndash; Co mi się <span class="kptl">WYDAJE</span>? &ndash; powtarzam. &ndash; Więc mi nie wierzysz?</p>

  <p class="txt-w">Przygląda mi się przez dłuższą chwilę. Na tyle długą, że staje się jasne, co naprawdę myśli, nawet jeśli się waha.</p>

  <p class="txt-w">&ndash; To, co mówisz, jest okropne, Tegan. Wiem, że nie zmyślasz, ale… znam Simona od dawna i… sam nie wiem. Musisz przyznać, że żyjesz ostatnio w&nbsp;dużym stresie…</p>

  <p class="txt-w">&ndash; On mnie zgwałcił, Jackson. &ndash; Głos mi się łamie. &ndash; A&nbsp;skoro zrobił to mnie, założę się, że robił to też innym kobietom.</p>

  <p class="txt-w">Opuszcza wzrok, nie jest w&nbsp;stanie dłużej na mnie patrzeć.</p>

  <p class="txt-w">&ndash; Proszę cię, podpisz ten kontrakt, Tegan. Błagam cię.</p>

  <p class="txt-w">&ndash; Bo co?</p>

  <p class="txt-w">Nie odpowiada mi, ale nie musi. Odpowiedź jest oczywista. Podpisz kontrakt, bo w&nbsp;przeciwnym razie ty i&nbsp;dziecko zostaniecie z&nbsp;niczym.</p>

  <p class="txt-w">Mijam go i&nbsp;otwieram gwałtownie drzwi. Simon &ndash; ten drań &ndash; stoi na środku mojego pokoju, nadal trzymając dokument w&nbsp;prawej ręce.</p>

  <p class="txt-w">&ndash; Nie podpiszę umowy o&nbsp;poufności &ndash; oświadczam. &ndash; Idę na policję.</p>

  <p class="txt-w">Simon przenosi wzrok na Jacksona.</p>

  <p class="txt-w">&ndash; Powiedziałeś, że ją ogarniasz.</p>

  <p class="txt-w">Czuję przypływ obrzydzenia do obu mężczyzn. Do Simona za to, co mi zrobił. A&nbsp;do Jacksona za to, że próbował to zatuszować. Myślałam, że przynajmniej Jackson był tym dobrym, ale okazało się, że bardzo się myliłam. Przez cały ten czas on mnie tylko „ogarniał”.</p>

  <p class="txt-w">Zastanawiam się, czy Jackson przez cały czas o&nbsp;tym wiedział. Ciekawe, czy jestem tylko jedną z&nbsp;długiej listy dziewczyn, przy których udawał miłego, żeby nie dotarła do nich brutalna prawda.</p>

  <p class="txt-w">&ndash; Wynoście się z&nbsp;mojego mieszkania. Natychmiast!</p>

  <p class="txt-w">Simon trzyma kontrakt w&nbsp;obu dłoniach.</p>

  <p class="txt-w">&ndash; Dam ci ostatnią szansę, Tegan &ndash; mówi. &ndash; Ostatnią szansę na przyjęcie tej niezwykle hojnej oferty dla ciebie i&nbsp;twojego dziecka. Jeśli jej nie przyjmiesz, kolejnej nie będzie.</p>

  <p class="txt-w">Skłamałabym, gdybym powiedziała, że nie miałam chwili zawahania. Jego propozycja jest naprawdę wyjątkowo hojna. Jeśli jej nie przyjmę, przez resztę życia będę żyła od wypłaty do wypłaty. Nie zdołam zapewnić Tuńce przyszłości, o&nbsp;jakiej dla niej marzę. Te pieniądze zmieniłyby wszystko.</p>

  <p class="txt-w">Ale wtedy myślę o&nbsp;mojej córce jako o&nbsp;dorosłej kobiecie. Ma dwadzieścia dwa lata i&nbsp;pije drinka przy barze z&nbsp;przystojnym mężczyzną. I&nbsp;wtedy jego dłoń nieco zbyt długo zawisa nad jej kieliszkiem…</p>

  <p class="txt-w">Nie, nie mogę pozwolić, by uszło mu to na sucho. Muszę coś zrobić. Dla wszystkich kobiet, które może skrzywdzić w&nbsp;przyszłości.</p>

  <p class="txt-w">Dla mojej córki.</p>

  <p class="txt-w">&ndash; Niczego nie podpiszę &ndash; mówię po raz kolejny.</p>

  <p class="txt-w">Krzywię się, gdy Simon przedziera dokument na pół tuż przed moją twarzą. Wrzuca kartki do swojej teczki.</p>

  <p class="txt-w">&ndash; Będziesz tego żałowała, skarbie &ndash; stwierdza. &ndash; A&nbsp;jeszcze bardziej pożałujesz, jeśli pójdziesz na policję. To twoje słowo przeciwko mojemu, a&nbsp;tobie nikt nie uwierzy. Nie masz absolutnie żadnego dowodu, a&nbsp;ja zrobię wszystko, żeby zniszczyć cię w&nbsp;sądzie. A&nbsp;kiedy będzie już po wszystkim, pozwę cię o&nbsp;zniesławienie.</p>

  <p class="txt-w">Zerkam na Jacksona, który unika mojego spojrzenia. Nie powinno mnie to dziwić &ndash; jasno określił swoje stanowisko.</p>

  <p class="txt-w">Mężczyźni podnoszą swoje aktówki i&nbsp;opuszczają moje mieszkanie bez słowa pożegnania, zabierając ze sobą przyszłość mojej małej rodziny.</p>
</div>


<div class="t-p" id="calibre_link-97">
  <h2 title="ROZDZIAŁ SIÓDMY" class="calibre6" id="calibre_link-244"><a href="#calibre_link-98" class="calibre5">ROZDZIAŁ SIÓDMY</a></h2>

  <p class="txt-w">Kiedy zostaję sama, nie mogę przestać płakać.</p>

  <p class="txt-w">Spaprałam sprawę. Te pieniądze miały zapewnić przyszłość mojej córce. Wystarczył tylko mój podpis w&nbsp;wykropkowanym miejscu i&nbsp;byłybyśmy ustawione do końca życia. Poszłabym do szkoły pielęgniarskiej, miałabym zapewnioną opiekę dla Tuńki i&nbsp;mogłybyśmy się przeprowadzić do ładnego domu, zamiast mieszkać w&nbsp;tej zapyziałej kawalerce w&nbsp;nieciekawej okolicy.</p>

  <p class="txt-w">A teraz wróciłam do punktu wyjścia.</p>

  <p class="txt-w">Mimo wszystko w&nbsp;głębi serca wiem, że postąpiłam słusznie. Jak mogłabym pozwolić na to, żeby Simonowi uszło to na sucho? Nie byłabym w&nbsp;stanie. Za każdym razem, gdybym wydawała jego pieniądze, żołądek podchodziłby mi do gardła. Musiałam odrzucić tę propozycję.</p>

  <p class="txt-w">Mniej więcej po godzinie od ich wyjścia dzwoni mój telefon. Przez chwilę żywię nadzieję, że to Jackson, który chce mi powiedzieć, że mi wierzy i&nbsp;że pójdzie ze mną na policję. Że chce mi udowodnić, że jest przyzwoitym facetem, za jakiego go miałam. Że nie zostałam z&nbsp;tym sama.</p>

  <p class="txt-w">Najwyraźniej mam urojenia. Okazuje się, że to nie Jackson. To mój brat.</p>

  <p class="txt-w">&ndash; Teggie! &ndash; W&nbsp;jego głosie słychać radość. Nie ma pojęcia, co się właśnie stało. &ndash; Właśnie otwieram szampana na twoją cześć.</p>

  <p class="txt-w">Krzywię się.</p>

  <p class="txt-w">&ndash; Nie ma takiej potrzeby.</p>

  <p class="txt-w">Śmieje się.</p>

  <p class="txt-w">&ndash; Wiem, że nie będziesz piła, kiedy jesteś w&nbsp;ciąży. Zachowam dla ciebie lampkę i&nbsp;wypijesz, kiedy dziecko się urodzi, okej? Chyba że wolisz cydr?</p>

  <p class="txt-w">&ndash; Nie mogę sobie na to pozwolić.</p>

  <p class="txt-w">&ndash; Och, daj spokój! Jesteś teraz bogata! Czas popuścić pasa.</p>

  <p class="txt-w">&ndash; Nie, nie jestem… &ndash; Zaciskam powieki. Nie mam ochoty mówić mu, co zaszło pomiędzy Simonem i&nbsp;mną. Boże, a&nbsp;jeśli on mi nie uwierzy? To by mnie dobiło. &ndash; Kontrakt… Nie wyszło. Nie podpisałam go.</p>

  <p class="txt-w">&ndash; Co? &ndash; Brzmi tak, jakby zabrakło mu powietrza w&nbsp;płucach. &ndash; Dlaczego nie, do cholery?</p>

  <p class="txt-w">&ndash; To… &ndash; Ściskam palcami nasadę nosa, czując zbliżający się ból głowy. &ndash; To skomplikowane. Naprawdę nie mam ochoty teraz o&nbsp;tym rozmawiać.</p>

  <p class="txt-w">&ndash; Nie rozumiem. Co się stało? Lamar jest ci winien te pieniądze. Jest ojcem dziecka, co nie?</p>

  <p class="txt-w">Użycie słowa „ojciec”, aby opisać tego człowieka, wydaje się pogwałceniem tego określenia. On nie jest ojcem Tuńki. Jest dla niej nikim.</p>

  <p class="txt-w">&ndash; Nie mogę teraz o&nbsp;tym rozmawiać.</p>

  <p class="txt-w">&ndash; Ale Tegan…</p>

  <p class="txt-w">&ndash; Nie mogę. &ndash; Głos mi się łamie na tych słowach i&nbsp;Dennis wreszcie się zamyka. Dociera do niego, że mówię poważnie. &ndash; Chciałabym się z&nbsp;tobą zobaczyć.</p>

  <p class="txt-w">To nie jest temat, który mogę poruszać z&nbsp;bratem przez telefon. To rozmowa w&nbsp;cztery oczy.</p>

  <p class="txt-w">&ndash; Ja też bym się chciał z&nbsp;tobą zobaczyć, Tegan. &ndash; Milczy przez chwilę, pewnie zastanawia się, co się, do cholery, dzieje. Nie dziwię mu się. &ndash; Jest jakaś szansa, żebyś tu przyjechała? Mogłabyś przyjechać jutro i&nbsp;możesz zostać u&nbsp;mnie, jak długo będziesz chciała. Nawet do porodu.</p>

  <p class="txt-w">&ndash; Nie wiem &ndash; mówię, myśląc o&nbsp;kilometrach, które dzielą mnie od mieszkania Dennisa na północy. &ndash; To długa podróż.</p>

  <p class="txt-w">&ndash; Jasne, masz rację &ndash; przyznaje głosem, którego używał zawsze, gdy byliśmy dziećmi i&nbsp;miał zamiar obalić to, co uważałam za bardzo istotny argument. &ndash; Ale warto. Bo obiecuję, że kiedy tu dotrzesz, nie będziesz musiała kiwnąć palcem. Zapewnię ci pełną lodówkę i&nbsp;telewizor z&nbsp;dużym ekranem.</p>

  <p class="txt-w">Uśmiecham się.</p>

  <p class="txt-w">&ndash; I&nbsp;zrobisz mi masaż stóp?</p>

  <p class="txt-w">&ndash; Jednej stopy &ndash; droczy się ze śmiechem. &ndash; Kupon do odbioru w&nbsp;każdej chwili.</p>

  <p class="txt-w">Chociaż zawsze ceniłam własną przestrzeń, pomysł zamieszkania z&nbsp;bratem na kilka tygodni i&nbsp;poczucia się zaopiekowaną brzmi jak coś, czego teraz potrzebuję. Jasne, mój lekarz jest tutaj, ale mogę sobie znaleźć nowego. Tak naprawdę potrzebuję brata. I&nbsp;masażu stóp.</p>

  <p class="txt-w">&ndash; W&nbsp;sumie to dobry pomysł &ndash; mówię.</p>
</div>


<div class="t-p" id="calibre_link-99">
  <h2 title="ROZDZIAŁ ÓSMY" class="calibre6" id="calibre_link-245"><a href="#calibre_link-100" class="calibre5">ROZDZIAŁ ÓSMY</a></h2>

  <p class="txt-w">Dziś jadę do Dennisa. Pakowanie nie zajmuje mi dużo czasu. W&nbsp;końcu wszystkie moje ciążowe ubrania mieszczą się w&nbsp;małej torbie podróżnej. Miałam nadzieję, że uzupełnię swoją garderobę oraz kupię ubranka dla Tuńki, jednak w&nbsp;mojej obecnej sytuacji nie będę sobie mogła na to pozwolić.</p>

  <p class="txt-w">Wychodząc z&nbsp;mieszkania z&nbsp;torbą, wpadam na panią Walden. Przeszywa mnie swoim zwykłym oceniającym spojrzeniem.</p>

  <p class="txt-w">&ndash; Słyszałam wczoraj krzyki dobiegające z&nbsp;twojego mieszkania &ndash; informuje mnie.</p>

  <p class="txt-w">Świetnie. Podsłuchała moją kłótnię z&nbsp;Simonem i&nbsp;Jacksonem. Mam nadzieję, że nie słyszała, o&nbsp;czym rozmawialiśmy.</p>

  <p class="txt-w">&ndash; Wiesz &ndash; poucza mnie &ndash; jeśli zabawiasz mężczyzn, wypada jednak ściszyć głos.</p>

  <p class="txt-w">&ndash; Przepraszam &ndash; mamroczę.</p>

  <p class="txt-w">Miałam nadzieję, że już nie będę musiała mieszkać obok tej okropnej kobiety. Teraz wszystko się zmieniło. Właściwie to będę mogła się uważać za szczęściarę, jeśli uda mi się zachować to mieszkanie obok niej. Może się postarać, żeby mnie stąd wykopano za posiadanie dziecka.</p>

  <p class="txt-w">Szkoda, że nie ruszyłam w&nbsp;drogę z&nbsp;samego rana, ale nie mogłam sobie pozwolić na opuszczenie ostatniej zmiany w&nbsp;sklepie &ndash; w&nbsp;końcu do pracy będę mogła wrócić dopiero, gdy dojdę do siebie po porodzie. Teraz słońce jest już nisko na niebie i&nbsp;według prognoz zajdzie za niecałą godzinę. Z&nbsp;nieba zaczynają sypać płatki śniegu, a&nbsp;na horyzoncie czai się burza śnieżna, ale jestem prawie pewna, że uda mi się ją wyprzedzić.</p>

  <p class="txt-w">Licznik mojego szarego forda fusion wskazuje ponad trzysta tysięcy kilometrów. Auto miało przede mną co najmniej sześciu właścicieli, kupiłam je w&nbsp;komisie z&nbsp;używanymi pojazdami. Ma napęd tylko na przednie koła, ale potrafię jeździć po śniegu, więc nawet jeśli dopadnie mnie śnieżyca, dam sobie radę. Tak czy siak, muszę stąd wyjechać. Może rzeczywiście zdecyduję się zostać u&nbsp;Dennisa do porodu.</p>

  <p class="txt-w">Wsiadam za kierownicę, torbę podróżną wkładam do bagażnika, a&nbsp;swoją torebkę rzucam na fotel pasażera. Za każdym razem, gdy wsiadam do samochodu, muszę dostosowywać fotel i&nbsp;kierownicę do brzucha, zupełnie jakbym rosła z&nbsp;minuty na minutę. Boję się, że za kolejne półtora miesiąca się już tu wcale nie zmieszczę.</p>

  <p class="txt-w">Wpisuję adres Dennisa do aplikacji z&nbsp;mapami i&nbsp;wyjeżdżam na drogę. Nadal tylko lekko prószy, ale wszystko zmierza w&nbsp;stronę prawdziwej zawieruchy. Jednak na tym etapie nie mogę już nic z&nbsp;tym zrobić.</p>

  <p class="txt-w">Zaraz po wjeździe na autostradę mój telefon zaczyna dzwonić. Zerkam na wyświetlające się imię dzwoniącego &ndash; Dennis.</p>

  <p class="txt-w">&ndash; Cześć, Tegan &ndash; zaczyna. &ndash; Kiedy będziesz?</p>

  <p class="txt-w">&ndash; Dopiero wyjechałam. Musiałam… wzięłam dzisiaj dodatkową zmianę.</p>

  <p class="txt-w">&ndash; Dopiero wyjechałaś? &ndash; Nie brzmi na zadowolonego. &ndash; Trudno, ale nie rób żadnych przystanków. Już zaczyna sypać, a&nbsp;musisz zdążyć przed burzą.</p>

  <p class="txt-w">&ndash; Nie martw się. Niedługo będę.</p>

  <p class="txt-w">&ndash; Masz wszystko? Wzięłaś piersiówkę? &ndash; pyta.</p>

  <p class="txt-w">&ndash; Mam ją w&nbsp;torebce.</p>

  <p class="txt-w">Kiedy skończył dwadzieścia jeden lat, koledzy kupili mu gigantyczną piersiówkę, którą zostawił u&nbsp;mnie w&nbsp;czasie ostatniej wizyty. Kiedy nią potrząsnęłam, zawartość zachlupotała, ale w&nbsp;moim obecnym stanie zapach alkoholu przyprawia mnie o&nbsp;mdłości, więc nie byłam w&nbsp;stanie zmusić się do opróżnienia jej. Mam nadzieję, że się nie wyleje w&nbsp;torebce.</p>

  <p class="txt-w">&ndash; Tylko nie wypij mi wszystkiego &ndash; żartuje mój brat.</p>

  <p class="txt-w">Przywołuję na usta lekki uśmiech, którego on nie może zobaczyć przez telefon. Zapada pomiędzy nami cisza.</p>

  <p class="txt-w">&ndash; Teggie, musisz mi powiedzieć, co się wczoraj stało &ndash; przerywa ją w&nbsp;końcu.</p>

  <p class="txt-w">&ndash; To… długa historia. Powiem ci, jak dojadę.</p>

  <p class="txt-w">&ndash; Cokolwiek się wydarzyło, jestem pewien, że dasz radę to odkręcić. Założę się, że nie jest jeszcze za późno, żeby podpisać kontrakt.</p>

  <p class="txt-w">&ndash; Nie &ndash; rzucam stanowczo. &ndash; Nie ma najmniejszych szans.</p>

  <p class="txt-w">&ndash; Ale…</p>

  <p class="txt-w">&ndash; <span class="kptl">NIE MA SZANS.</span></p>

  <p class="txt-w">Niemal słyszę, jak marszczy brwi na drugim końcu linii telefonicznej.</p>

  <p class="txt-w">&ndash; Serio… Co się stało?</p>

  <p class="txt-w">Wzdycham ciężko.</p>

  <p class="txt-w">&ndash; Porozmawiamy, jak dojadę, okej? Obiecuję.</p>

  <p class="txt-w">&ndash; Przerażasz mnie, Teggie.</p>

  <p class="txt-w">&ndash; Nie bój się. Kocham cię i&nbsp;zobaczymy się za kilka godzin.</p>

  <p class="txt-w">Dennis nie naciska już więcej. Cieszę się, bo wystarczająco trudno jest prowadzić samochód, będąc w&nbsp;trzydziestym piątym tygodniu ciąży, a&nbsp;jeszcze trudniej byłoby prowadzić, wyznając jednocześnie, że ta ciąża jest wynikiem gwałtu. To nie będzie łatwa rozmowa.</p>

  <p class="txt-w">Ale nie zamierzam zatrzymywać tego dla siebie. Muszę się zwierzyć Dennisowi z&nbsp;tego, co mi się przydarzyło. Bo będę potrzebowała jego wsparcia, kiedy udam się na policję.</p>

  <p class="txt-w">Włączam stację radiową z&nbsp;popowymi piosenkami i&nbsp;z każdym zostawianym za sobą kilometrem czuję się lepiej, że zdecydowałam się na tę podróż. Śnieg sypie coraz mocniej, ale wciąż jeszcze nie zostaje na ziemi. A&nbsp;z powodu zbliżającej się zamieci ruch jest mniejszy niż zazwyczaj o&nbsp;tej porze. Jak tak dalej pójdzie, pokonam dwugodzinną trasę w&nbsp;półtorej godziny.</p>

  <p class="txt-w">Zerkam na zegar na wyświetlaczu i&nbsp;dociera do mnie, że jestem już w&nbsp;drodze od prawie godziny. Nawigacja kieruje mnie z&nbsp;drogi ekspresowej na lokalną dróżkę, która wygląda jak skrót do drugiej ekspresówki. Zaczyna mi burczeć w&nbsp;brzuchu i&nbsp;zastanawiam się, czy powinnam się zatrzymać, żeby coś zjeść. Ponieważ macica panoszy się w&nbsp;moim wnętrzu, mój żołądek stał się wielkości zielonego groszku, więc jestem zmuszona jeść koło dziesięciu malutkich posiłków dziennie. Dlaczego nie wzięłam ze sklepu jakichś batonów proteinowych na tę podróż? Umieram z&nbsp;głodu.</p>

  <p class="txt-w">Ale nie. Nie mogę sobie teraz pozwolić na zjeżdżanie z&nbsp;trasy. Jeśli się zatrzymam, nie zdołam dojechać do brata przed zamiecią. Już niedaleko.</p>

  <p class="txt-w">Jednak gdy zjeżdżam z&nbsp;autostrady, dociera do mnie, że oficjalnie straciłam szansę na zdążenie przed burzą. Śnieg sypie już mocno, a&nbsp;wycieraczki pracują na najwyższych obrotach, żeby odgarniać go z&nbsp;przedniej szyby. Zaczynam żałować, że skusiłam się na tę dodatkową zmianę i&nbsp;nie wyjechałam w&nbsp;trasę z&nbsp;samego rana, jak planowałam. Czym innym było ryzykowanie, kiedy byłam tylko ja, ale teraz ryzykuję też bezpieczeństwo mojej córki. Muszę zacząć inaczej podchodzić do pewnych spraw, skoro mam zostać matką.</p>

  <p class="txt-w">Droga jest pokryta lodem i&nbsp;warstwą śniegu, wycieraczki pracują jak oszalałe. Muszę wrócić na autostradę. Patrzę na nawigację przyczepioną do deski rozdzielczej, ale wygląda na to, że nie działa. W&nbsp;górnym rogu miga informacja o&nbsp;utraconym sygnale.</p>

  <p class="txt-w">Cholera.</p>

  <p class="txt-w">Okej, mniej więcej wiem, jak wrócić na autostradę. Kiedy tam dotrę, zatrzymam się na pierwszym postoju. Mrużę oczy, żeby dojrzeć coś przez przednią szybę, jednak zamiast drogowskazów kierujących na autostradę widzę tylko drzewa. Czyżbym zjechała z&nbsp;głównej drogi w&nbsp;jakieś zalesione tereny? Nawiguję najlepiej jak potrafię, gdy wnętrze auta wypełnia dźwięk telefonu. Nie mam internetu, ale przynajmniej sieć komórkowa jeszcze działa. Zerkam na wyświetlacz i&nbsp;ze zdziwieniem czytam, kto dzwoni.</p>

  <p class="txt-w">Jackson Bruckner.</p>
</div>


<div class="t-p" id="calibre_link-101">
  <h2 title="ROZDZIAŁ DZIEWIĄTY" class="calibre6" id="calibre_link-246"><a href="#calibre_link-102" class="calibre5">ROZDZIAŁ DZIEWIĄTY</a></h2>

  <p class="txt-w">Połączenie przychodzące: Jackson Bruckner.</p>

  <p class="txt-w">Powinnam skupiać całą uwagę na drodze, ale po wczorajszej rozmowie w&nbsp;moim mieszkaniu trudno nie zdenerwować się telefonem od Jacksona. Nie wiem, czego może ode mnie chcieć. Jasno wyraził swoje stanowisko: nie uwierzył mi.</p>

  <p class="txt-w">Wbrew podszeptom intuicji odbieram połączenie.</p>

  <p class="txt-w">&ndash; Halo? &ndash; rzucam do słuchawki.</p>

  <p class="txt-w">&ndash; Tegan? &ndash; Znajomy głos Jacksona wypełnia mój samochód. &ndash; Gdzie jesteś?</p>

  <p class="txt-w">&ndash; A&nbsp;co to dla ciebie za różnica? &ndash; odpowiadam gorzko. Nadal nie mogę dojść do siebie po tym, co mi wczoraj powiedział. <em class="calibre1">Cokolwiek wydaje ci się, że się wydarzyło, zapomnij o&nbsp;tym i&nbsp;podpisz ten cholerny kontrakt dla własnego dobra.</em> Myślałam, że kto jak kto, ale Jackson mi uwierzy i&nbsp;mnie wesprze. Myślałam, że jest przyzwoitym człowiekiem.</p>

  <p class="txt-w">Czuję się jak idiotka.</p>

  <p class="txt-w">&ndash; Musimy porozmawiać. Jesteś w&nbsp;domu?</p>

  <p class="txt-w">&ndash; Nie.</p>

  <p class="txt-w">&ndash; Więc gdzie jesteś?</p>

  <p class="txt-w">&ndash; Właściwie to nie twoja sprawa, Jackson.</p>

  <p class="txt-w">&ndash; Tegan. &ndash; Po drugiej stronie linii rozlega się jakiś głośny trzask. Zastanawiam się, skąd dzwoni. &ndash; Muszę…</p>

  <p class="txt-w">Jednak zanim zdąży powiedzieć coś jeszcze, rozlega się kolejny trzask i&nbsp;jego słowa stają się nierozpoznawalne.</p>

  <p class="txt-w">&ndash; Nie słyszę cię &ndash; mówię. &ndash; Co mówiłeś?</p>

  <p class="txt-w">&ndash; Tegan &ndash; odzywa się ponownie. &ndash; Simon…</p>

  <p class="txt-w">Więcej trzasków. Próbuję dojrzeć coś przez przednią szybę, która zamieniła się w&nbsp;masę oślepiającej bieli.</p>

  <p class="txt-w">&ndash; Co powiedziałeś?</p>

  <p class="txt-w">&ndash; Simon powiedział… policji… i…</p>

  <p class="txt-w">Moje serce przyśpiesza. Co on chce powiedzieć? Dlaczego Simon miałby pójść na policję? Co się dzieje? Muszę znaleźć jakieś miejsce z&nbsp;lepszym zasięgiem.</p>

  <p class="txt-w">Tylko gdzie ja, do cholery, jestem?</p>

  <p class="txt-w">Naciskam na hamulec, żeby się zatrzymać i&nbsp;rozejrzeć po okolicy, ale pedał nie reaguje. Naciskam mocniej, ale na drodze nie ma żadnej przyczepności, a&nbsp;ja mam napęd tylko na przednie koła. Potrafię całkiem nieźle jeździć po śniegu, ale nie w&nbsp;takiej zawierusze jak teraz i&nbsp;na dodatek z&nbsp;piłką plażową pomiędzy mną i&nbsp;kierownicą. Gorączkowo naciskam raz za razem na hamulec, ale nic się nie dzieje.</p>

  <p class="txt-w">A ja pędzę wprost na drzewo. Szybko.</p>

  <p class="txt-w">Skręcam kierownicą, aby go uniknąć, ale droga jest zbyt oblodzona. Nic, co robię, nie ma żadnego wpływu na nieuniknione zderzenie z&nbsp;tym drzewem. W&nbsp;ostatniej próbie naciskam całym ciężarem prawej stopy na pedał hamulca. Przeszywa mnie znajomy elektryzujący ból w&nbsp;nodze, ale nadal nie ma żadnego efektu. Nie zatrzymuję się. Nawet nie zwalniam.</p>

  <p class="txt-w">Sekundę później maska mojego samochodu roztrzaskuje się o&nbsp;pień drzewa i&nbsp;zostaje zmiażdżona jak metalowa puszka.</p>
</div>


<div class="t-p" id="calibre_link-103">
  <h2 title="ROZDZIAŁ DZIESIĄTY" class="calibre6" id="calibre_link-247"><a href="#calibre_link-104" class="calibre5">ROZDZIAŁ DZIESIĄTY</a></h2>

  <p class="txt-w">Czas zatrzymuje się na pełną sekundę.</p>

  <p class="txt-w">Wszystko zamiera. Moment, w&nbsp;którym przód mojego samochodu uderza w&nbsp;drzewo, zdaje się trwać całą wieczność, a&nbsp;maska zgniata się w&nbsp;zwolnionym tempie. Przez ułamek sekundy dostrzegam każdy pojedynczy płatek śniegu wirujący przed przednią szybą. Poduszka powietrzna nadyma się z&nbsp;gracją jak balon.</p>

  <p class="txt-w">A potem czas znów rusza i&nbsp;dociera do mnie, że jestem w&nbsp;totalnej dupie.</p>

  <p class="txt-w">Tak naprawdę poduszka powietrzna nie napełnia się z&nbsp;żadną gracją. Wybucha w&nbsp;ciągu milisekundy i&nbsp;uderza mnie&nbsp;z całej siły w&nbsp;twarz. Wydaje mi się, że leci mi krew z&nbsp;nosa. A&nbsp;ponieważ przód auta jest zmiażdżony &ndash; a&nbsp;umówmy się, to nie był żaden superbezpieczny wóz &ndash; deska rozdzielcza przyszpiliła moje uda do fotela.</p>

  <p class="txt-w">Samo uderzenie było głośne, ale teraz zapadła cisza. Silnik zgasł. Połączenie telefoniczne zostało przerwane, umilkło radio, które grało w&nbsp;tle tuż przed tym, gdy zadzwonił telefon. Spod maski wydobywa się dym, choć w&nbsp;sumie trudno to stwierdzić z&nbsp;powodu gęstego śniegu kumulującego się na przedniej szybie. Wycieraczki zatrzymały się na środku.</p>

  <p class="txt-w">Trwam przez chwilę w&nbsp;bezruchu, usiłując ocenić swoje położenie. Spoglądam w&nbsp;lusterko wsteczne, chcąc zobaczyć własną twarz. Widzę czoło, a&nbsp;nad prawym okiem wielką śliwę. Musiałam się uderzyć, zanim wystrzeliła poduszka powietrzna, albo może ona mi to zrobiła. Tak czy siak, oberwałam w&nbsp;głowę.</p>

  <p class="txt-w"><em class="calibre1">Jak się nazywasz?</em></p>

  <p class="txt-w">Nazywam się Tegan Werner. Jestem w&nbsp;trzydziestym piątym tygodniu ciąży. Mam dwadzieścia trzy lata. Moje urodziny wypadają dwudziestego listopada.</p>

  <p class="txt-w">Okej, wiem, kim jestem. Więc przynajmniej nie mam silnego urazu głowy.</p>

  <p class="txt-w">Muszę sprawdzić ręce. Zwijam palce w&nbsp;pięść i&nbsp;znów je otwieram. Mogę nimi poruszać. Ręce są całe.</p>

  <p class="txt-w">Teraz najbardziej przerażająca część &ndash; nogi.</p>

  <p class="txt-w">Deska rozdzielcza nieco opadła i&nbsp;nogi zostały pod nią uwięzione. Próbuję nimi poruszyć, chcąc się uwolnić i…</p>

  <p class="txt-w">Nic.</p>

  <p class="txt-w">Prawa noga wydaje się w&nbsp;porządku, ale kiedy próbuję ruszyć lewą, która znajduje się najbliżej drzwi kierowcy, przeszywa mnie obezwładniający ból od kostki aż do kręgosłupa. Narzekałam na te elektryzujące bóle w&nbsp;prawej nodze, ale w&nbsp;porównaniu do tego wydają się lekkim ukłuciem. To jest męka.</p>

  <p class="txt-w">Jest naprawdę, naprawdę źle. Mam uszkodzoną lewą kostkę, prawdopodobnie złamaną. Jeśli się nie mylę, na drodze nie ma nikogo poza mną. W&nbsp;promieniu wielu kilometrów. Nawet gdybym miała możliwość przedrzeć się pieszo przez te zwały śniegu, nie dałabym rady w&nbsp;moim stanie. Nie ze złamaną kostką i&nbsp;w zaawansowanej ciąży.</p>

  <p class="txt-w">Kilka lat temu mój brat miał podobny wypadek &ndash; też na oblodzonej drodze. Złamał nogę w&nbsp;kilku miejscach i&nbsp;nie mógł wysiąść z&nbsp;samochodu, a&nbsp;kiedy przyjechałam do niego do szpitala, powiedział, że ktoś znalazł go dopiero po godzinie. „To była najstraszliwsza godzina w&nbsp;moim życiu, Teggie”.</p>

  <p class="txt-w">Znalezienie go zajęło godzinę. A&nbsp;nie było nawet zamieci. Jest dużo mniejsze prawdopodobieństwo, że ktoś znajdzie mnie tutaj, zwłaszcza że na zewnątrz śnieg sypie z&nbsp;coraz większą intensywnością. Mogę tu utknąć na całą noc.</p>

  <p class="txt-w">Nagle dopada mnie kolejna przerażająca myśl. Odkąd mój samochód zderzył się z&nbsp;tym drzewem, nie czuję niczego w&nbsp;brzuchu. Dotychczas Tuńka była bardzo aktywna, często budziła mnie w&nbsp;nocy kopniakami w&nbsp;żebra. A&nbsp;teraz nie rusza się wcale.</p>

  <p class="txt-w">Kładę rękę na wybrzuszeniu w&nbsp;moim łonie.</p>

  <p class="txt-w">&ndash; Tunieczko? &ndash; szepczę. &ndash; Wszystko w&nbsp;porządku?</p>

  <p class="txt-w">Nie ma kopniaka w&nbsp;odpowiedzi.</p>

  <p class="txt-w">O nie. Nie, nie, nie… Mogę sobie poradzić ze złamaną kostką. Ale jeśli coś stanie się mojemu dziecku…</p>

  <p class="txt-w">I wtem wyczuwam coś jakby muśnięcie o&nbsp;powłoki brzuszne od wewnątrz. Słyszę w&nbsp;głowie głosik Tuńki. <em class="calibre1">Jestem, mamusiu. Nic mi nie jest! Ale to było przerażające, prawda?</em></p>

  <p class="txt-w">Łzy spływają mi po policzkach. Tuńka jest cała. Nie straciłam jej w&nbsp;tym okropnym wypadku.</p>

  <p class="txt-w">Sięgam po telefon, który jest przytwierdzony do deski rozdzielczej. Trudno mi się ruszać z&nbsp;unieruchomionymi nogami, a&nbsp;ból narasta z&nbsp;każdą sekundą. Jednak udaje mi się go wyciągnąć bez upuszczania. Wciskam cyfry numeru alarmowego.</p>

  <p class="txt-w"><em class="calibre1">Połączenie nieudane.</em></p>

  <p class="txt-w">&ndash; Cholera jasna! &ndash; Mam ochotę rzucić telefonem, ale to nie przyniosłoby mi niczego dobrego, zwłaszcza że nie mogę się ruszyć ani o&nbsp;centymetr. Wklepuję trzy cyfry jeszcze raz, ale połączenie nie zostaje nawiązane.</p>

  <p class="txt-w">Dobra. Jest źle, ale może być gorzej. Dennis na mnie czeka, więc kiedy się nie pojawię, będzie próbował się ze mną skontaktować. Jeśli ciągle nie będzie mógł się do mnie dodzwonić, wezwie pomoc. Po tym, co się mu wydarzyło, wypadek będzie pierwszym, co mu przyjdzie do głowy, i&nbsp;zacznie panikować.</p>

  <p class="txt-w">Oczywiście zlokalizowanie mnie nie będzie łatwe. Zdecydowanie zjechałam z&nbsp;głównej drogi, a&nbsp;ślady opon zostały natychmiast pokryte przez szybko zbierający się śnieg. W&nbsp;najlepszym wypadku minie wiele godzin, zanim ktoś mnie tutaj znajdzie.</p>

  <p class="txt-w">Byłam tak skupiona na bólu w&nbsp;lewej nodze, że nawet nie zwróciłam uwagi na kolejną niedogodność. Zimno. W&nbsp;samochodzie jest lodowato zimno. Przed wypadkiem miałam włączone ogrzewanie. Ale teraz silnik nie pracuje. Nie odważę się nawet próbować go odpalić, bo jeśli dojdzie do zapłonu, będzie po mnie.</p>

  <p class="txt-w">Czy człowiek może zamarznąć na śmierć w&nbsp;samochodzie? Biorąc pod uwagę to, jak bardzo jest zimno, wierzę, że to możliwe.</p>

  <p class="txt-w">Robię, co mogę, żeby okryć brzuch kurtką. Przeklinam to, że nie włożyłam płaszcza, który się na mnie dopina. Mam czapkę i&nbsp;szalik, ale teraz są niedostępne, spakowane w&nbsp;torbie w&nbsp;bagażniku. Równie dobrze mogłyby być na Marsie.</p>

  <p class="txt-w">O Boże, zamarznę na śmierć.</p>

  <p class="txt-w">Po raz kolejny sięgam po telefon. Palce trzęsą mi się okropnie z&nbsp;zimna i&nbsp;z powodu wyrzutu adrenaliny, przez co trudno jest mi wklepać trzy cyfry alarmowe. Praktycznie nie mam czucia w&nbsp;opuszkach. Modlę się w&nbsp;duchu, żeby połączenie zostało nawiązane.</p>

  <p class="txt-w"><em class="calibre1">Połączenie nieudane.</em></p>

  <p class="txt-w">Śnieg wali teraz z&nbsp;nieba w&nbsp;wielkich płatach. Ile czasu zajmie całkowite zasypanie mojego samochodu? Nie ma szans, żeby ktokolwiek znalazł mnie przed ranem, nawet gdyby Dennis teraz zadzwonił na policję. Jeśli będę czekała dłużej, w&nbsp;ogóle nie wydostanę się z&nbsp;tego auta.</p>

  <p class="txt-w">Nie mam wyboru. Muszę spróbować znaleźć pomoc. Gdyby udało mi się dojść do głównej drogi, mogłabym zatrzymać przejeżdżające auto i&nbsp;poprosić o&nbsp;zawiezienie do szpitala. Na tym etapie to może być moja jedyna nadzieja.</p>

  <p class="txt-w">Dam radę. Jestem twarda. Przetrwałam trzydzieści pięć tygodni ciąży bez jakiejkolwiek pomocy. Odmówiłam przyjęcia mnóstwa kasy dla mojej córki i&nbsp;dla mnie, ponieważ tak właśnie należało zrobić. Poradzę sobie i&nbsp;z tym.</p>

  <p class="txt-w">Dla Tuńki.</p>

  <p class="txt-w">Wiercę się w&nbsp;fotelu, próbując uwolnić nogi. Muszę zrobić trochę miejsca dla lewej, być może to wystarczy do uwolnienia się. Kręcę się, próbuję ruszyć lewą nogą i…</p>

  <p class="txt-w">Rany. Boskie.</p>

  <p class="txt-w">Kostka musi być złamana. Ból zapiera mi dech w&nbsp;piersiach. Jest tak nieznośny, że w&nbsp;oczach pojawiają mi się łzy. To najgorszy ból, jakiego kiedykolwiek doświadczyłam, gorszy niż jakikolwiek skurcz. I&nbsp;wtedy dociera do mnie brutalna prawda:</p>

  <p class="txt-w">Nie uwolnię się z&nbsp;tego samochodu.</p>

  <p class="txt-w">Nie mogę chodzić.</p>

  <p class="txt-w">Nie mam jedzenia ani wody.</p>

  <p class="txt-w">Temperatura cały czas spada, a&nbsp;mój samochód pokrywa coraz grubsza warstwa śniegu.</p>

  <p class="txt-w">Umrę tutaj.</p>

  <p class="txt-w">Nie chcę umierać. Kiedy będę stara i&nbsp;siwa &ndash; okej, ale nie tutaj, nie teraz. Mam jeszcze tyle do przeżycia, włączając w&nbsp;to moją córkę. Chcę ją zobaczyć. Trzymać ją w&nbsp;ramionach. Nie mogę teraz odejść. To nie mój czas. Proszę, nie.</p>

  <p class="txt-w">Ściska mnie w&nbsp;piersi. Od początku trzeciego trymestru mam problemy z&nbsp;oddychaniem, ale to coś o&nbsp;wiele gorszego. Tamto było łagodne, a&nbsp;teraz mam problem z&nbsp;zaczerpnięciem tchu. To może być atak paniki, ale równie dobrze przebite w&nbsp;wyniku wypadku płuco. Albo coś jeszcze gorszego.</p>

  <p class="txt-w">Zamykam oczy, próbując się uspokoić. Ale wtedy natychmiast pod moimi powiekami pojawia się twarz Simona. Jego szare oczy wbijają się we mnie, gdy się na mnie kładzie. <em class="calibre1">Nie, nie. Proszę, Simon, przestań.</em></p>

  <p class="txt-w">Umrę tutaj, a&nbsp;moim ostatnim wspomnieniem będzie ten mężczyzna.</p>

  <p class="txt-w">Lecz nagle coś dostrzegam.</p>

  <p class="txt-w">Błysk światła. Tańczy przed moimi oczami. Przelatuje mi przez głowę myśl, że może rzeczywiście mam przebite płuco i&nbsp;jestem na skraju śmierci. Może to jest to światło, w&nbsp;kierunku którego powinnam podążać.</p>

  <p class="txt-w">Nie. To nie to. To reflektory samochodowe.</p>

  <p class="txt-w">O mój Boże, to samochód! Jestem uratowana! Wypuszczam westchnienie ulgi.</p>

  <p class="txt-w">Zbieram w&nbsp;sobie całą siłę, by uderzyć dłonią na klakson, i&nbsp;jego dźwięk przeszywa szalejącą zawieruchę. Nie ma mowy, żebym pozwoliła temu samochodowi odjechać. Trąbię ponownie, a&nbsp;światła stają się jaśniejsze. Samochód się zbliża &ndash; zostałam zauważona.</p>

  <p class="txt-w">W lusterku wstecznym widzę, że to zielony pikap. To jeszcze lepsza wiadomość, ponieważ on raczej nie utknie pod śniegiem jak mój ford. Samochód zatrzymuje się tuż za moim autem.</p>

  <p class="txt-w">Myślałam, że kierowca wyłączy silnik, ale on włącza długie światła. Jasny snop zalewa wnętrze mojego pojazdu i&nbsp;nagle gdzieś w&nbsp;głębi siebie czuję niepokój. Z&nbsp;powodu jasności trudno mi już dostrzec tamto auto, ale zauważam cień wysiadający z&nbsp;pojazdu.</p>

  <p class="txt-w">To mężczyzna. Strasznie wielki mężczyzna. I&nbsp;zbliża się do mnie, trzymając w&nbsp;prawej ręce jakiś przedmiot.</p>
</div>


<div class="t-p" id="calibre_link-105">
  <h2 title="ROZDZIAŁ JEDENASTY" class="calibre6" id="calibre_link-248"><a href="#calibre_link-106" class="calibre5">ROZDZIAŁ JEDENASTY</a></h2>

  <p class="txt-w">Ten człowiek jest przerażający.</p>

  <p class="txt-w">Kiedy podchodzi bliżej mojego auta, widzę go wyraźniej. Ma dobrze ponad metr osiemdziesiąt wzrostu i&nbsp;nawet pod kurtką otulającą jego ciało widzę, że jest silny. Na głowie ma czarną czapkę, a&nbsp;większość twarzy schowana jest pod gęstą brodą. Gdyby próbował łapać stopa na poboczu drogi, nigdy, przenigdy byście go nie zabrali do swojego samochodu. Jest typem człowieka, o&nbsp;którym można powiedzieć, że cię zamorduje i&nbsp;porzuci twoje ciało w&nbsp;rowie.</p>

  <p class="txt-w">I podchodzi do mnie.</p>

  <p class="txt-w">Puka w&nbsp;szybę i&nbsp;próbuje zajrzeć do środka. Serce wali mi tak mocno, że chyba zaraz zemdleję. Tuńka kopie mnie mocno w&nbsp;żebra.</p>

  <p class="txt-w"><em class="calibre1">Mamusiu, bądź ostrożna! Nie ufam temu panu!</em></p>

  <p class="txt-w">Wyglądam przez szybę, a&nbsp;mężczyzna podnosi w&nbsp;górę przedmiot, który trzyma w&nbsp;prawej ręce, by mi go pokazać. Dociera do mnie, że to łopata. Bez wdawania się w&nbsp;wyjaśnienia zaczyna odgarniać śnieg, który najwyraźniej blokuje moje drzwi.</p>

  <p class="txt-w">Kiedyś, gdy musiałam odśnieżać samochód po dużych opadach śniegu, zajmowało mi to wieczność. Ale ten gość radzi sobie ze śniegiem w&nbsp;mniej niż minutę. Odkłada łopatę i&nbsp;znów puka w&nbsp;szybę. Dopiero po chwili dociera do mnie, czego ode mnie chce.</p>

  <p class="txt-w">Chce, żebym odblokowała drzwi.</p>

  <p class="txt-w"><em class="calibre1">Uważaj, mamusiu!</em></p>

  <p class="txt-w">Nie zamierzam odblokowywać drzwi. Jestem w&nbsp;chwili obecnej całkowicie bezbronna i&nbsp;chociaż potrzebuję pomocy, nie chcę być ratowana przez tego człowieka. A&nbsp;jednocześnie &ndash; co mam robić? Zostać w&nbsp;samochodzie i&nbsp;zamarznąć na śmierć?</p>

  <p class="txt-w">Naciskam więc guzik odblokowujący zamek w&nbsp;drzwiach.</p>

  <p class="txt-w">Mężczyzna otwiera je. Temperatura w&nbsp;aucie natychmiast spada o&nbsp;co najmniej pięć stopni z&nbsp;uwagi na silny wiatr. Płatki śniegu lądują na mojej twarzy i&nbsp;we włosach.</p>

  <p class="txt-w">&ndash; Jest pani cała? &ndash; pyta mężczyzna. Ma głęboki głos, niemal warkot.</p>

  <p class="txt-w">Przełykam ślinę.</p>

  <p class="txt-w">&ndash; Nie. Nie mogę wyjść. I… &ndash; Biorę głęboki wdech, wiedząc, że to wyznanie ujawni, jak bardzo jestem bezbronna. &ndash; Wydaje mi się, że mam złamaną kostkę.</p>

  <p class="txt-w">Mężczyzna zagląda do wnętrza samochodu, aby ocenić sytuację. Kiedy jego wzrok pada na mój brzuch wystający spod niedopiętej kurtki, nieco szerzej otwiera oczy, ale nie komentuje. Sięga ręką niżej i&nbsp;naciska na dźwignię, która przesuwa fotel do tyłu. Nacisk na moje nogi staje się lżejszy.</p>

  <p class="txt-w">Teraz, gdy jestem już wolna, ponownie próbuję poruszyć lewą nogą, by wysiąść z&nbsp;samochodu. Tak samo jak wcześniej ból jest obezwładniający. Oczy zachodzą mi łzami.</p>

  <p class="txt-w">&ndash; Nie mogę ruszyć nogą.</p>

  <p class="txt-w">Mężczyzna wydaje się marszczyć brwi, choć tak naprawdę ciężko odczytać wyraz jego twarzy, ponieważ niemal w&nbsp;całości schowana jest pod gęstą brodą.</p>

  <p class="txt-w">&ndash; Zaniosę panią do mojego wozu &ndash; mówi szorstko.</p>

  <p class="txt-w">Chcę zaprotestować, ale nie mam innej opcji. Nie mogę chodzić. Ledwie mogę się ruszać. Jeśli mnie nie przeniesie, nie opuszczę tego miejsca.</p>

  <p class="txt-w">&ndash; Jak się pani nazywa? &ndash; pyta.</p>

  <p class="txt-w">Przez chwilę myślę, żeby podać fałszywe dane, ale w&nbsp;sumie po co? Nie musi znać mojego imienia, jeśli chce mnie skrzywdzić, gdyby to właśnie przyszło mu do głowy.</p>

  <p class="txt-w">&ndash; Tegan.</p>

  <p class="txt-w">&ndash; Hank &ndash; burczy w&nbsp;odpowiedzi, chociaż brzmi to tak, jakby irytował go zwyczaj nadawania imion ludziom i&nbsp;zwierzętom.</p>

  <p class="txt-w">Wziąwszy pod uwagę, że wokół nas szaleje burza śnieżna, Hank wydaje się dziwnie spokojny. Kiedy wsuwa jedną potężną rękę pod moje nogi, prawie krzyczę z&nbsp;bólu. Przestaje więc. Czeka, aż minie fala bólu, po czym podejmuje kolejną próbę. Unosi pytająco brwi, a&nbsp;ja daję mu przyzwolenie.</p>

  <p class="txt-w">Dobrą rzeczą w&nbsp;byciu ratowaną przez tak wielkiego mężczyznę jest to, że nie ma problemu z&nbsp;udźwignięciem mnie razem z&nbsp;dwudziestoma litrami płynów ustrojowych zebranych w&nbsp;moim organizmie i&nbsp;Tuńką. Nawet nie stęka. W&nbsp;jego ramionach czuję się stuprocentowo bezpieczna, ponieważ nie ma szans, by mógł mnie upuścić. Niesie mnie przez śnieg, który wydaje się mieć kilka metrów wysokości, i&nbsp;otwiera drzwi pasażera swojej ciężarówki.</p>

  <p class="txt-w">&ndash; Mogę się położyć na tyle? &ndash; proszę.</p>

  <p class="txt-w">&ndash; Nie &ndash; odpowiada krótko, nie wdając się w&nbsp;wyjaśnienia.</p>

  <p class="txt-w">Pomaga mi wsiąść na miejsce pasażera i&nbsp;chociaż ból w&nbsp;kostce jest przeokropny, jeszcze gorsza jest świadomość, że będę musiała ruszyć się ponownie, kiedy dotrzemy do szpitala. Ale nie mogę tak myśleć. Nie umrę w&nbsp;swoim aucie w&nbsp;czasie śnieżycy, więc jestem w&nbsp;stanie wytrzymać nieco bólu.</p>

  <p class="txt-w">&ndash; Mógłbyś przynieść moją torebkę? &ndash; proszę Hanka. &ndash; Jest na przednim siedzeniu.</p>

  <p class="txt-w">Ogląda się na moje auto, które wygląda, jakby zeszła na nie lawina. Nic dziwnego, że wziął łopatę, żeby mnie wydostać.</p>

  <p class="txt-w">&ndash; Jasne, nie ma sprawy.</p>

  <p class="txt-w">&ndash; I&nbsp;moją torbę z&nbsp;bagażnika? &ndash; dodaję.</p>

  <p class="txt-w">Ma pełne prawo kazać mi iść do diabła, powiedzieć,<em class="calibre1"> </em>że nie będzie się przedzierał przez śnieg, żeby przynosić moje zabawki, ale on tylko kiwa głową.</p>

  <p class="txt-w">W jego aucie jest przyjemnie ciepło i&nbsp;wraca mi czucie w&nbsp;palcach. Te u&nbsp;stóp zaczynają mnie mrowić, a&nbsp;potem palić, chociaż uczucie to jest zagłuszone przez pulsujący ból w&nbsp;lewej kostce. Przyglądam się, jak Hank niesie mój bagaż i&nbsp;torebkę do swojego auta, po czym wrzuca je bezceremonialnie na tył i&nbsp;wsiada na miejsce kierowcy.</p>

  <p class="txt-w">Następnie ściąga wodoodporne rękawice i&nbsp;przemoczoną śniegiem czapkę. Ma krótko obcięte włosy, nie tak niesforne jak broda. I&nbsp;jest młodszy, niż myślałam &ndash; tuż przed czterdziestką. Jednak z&nbsp;jego twarzy nie można niczego wyczytać, co trochę mnie niepokoi.</p>

  <p class="txt-w">&ndash; Jesteś zapięta? &ndash; zwraca się do mnie.</p>

  <p class="txt-w">&ndash; Mhm.</p>

  <p class="txt-w">Bez dalszych komentarzy uruchamia auto i&nbsp;rusza w&nbsp;drogę. Prowadzi powoli i&nbsp;ostrożnie przez zwały śniegu. Zastanawiam się, jak daleko znajduje się szpital. Teraz, kiedy zimno mnie już nie rozprasza, ból w&nbsp;kostce narasta.</p>

  <p class="txt-w">&ndash; Do którego szpitala jedziemy? &ndash; pytam.</p>

  <p class="txt-w">Nie odpowiada. Teraz dociera do mnie, że z&nbsp;każdą chwilą drzewa, które nas otaczają, stają się gęstsze. Nie wygląda na to, byśmy wracali na główną drogę. Raczej wjeżdżamy głębiej w&nbsp;las.</p>

  <p class="txt-w">&ndash; Do którego szpitala jedziemy? &ndash; ponawiam pytanie, tym razem z&nbsp;większym naciskiem. Staram się nie ujawniać paniki w&nbsp;głosie.</p>

  <p class="txt-w">&ndash; Jedziemy do mojego domu.</p>

  <p class="txt-w">Robi mi się niedobrze.</p>

  <p class="txt-w">&ndash; Słucham?</p>

  <p class="txt-w">&ndash; To na końcu drogi. Zaraz będziemy.</p>

  <p class="txt-w">&ndash; Ale… &ndash; Wyglądam przez szybę na coraz ciemniejszą i&nbsp;bardziej opuszczoną drogę, którą się poruszamy, choć właściwie trudno już nazwać ją drogą. &ndash; Jestem ranna. I… i&nbsp;w ciąży. Muszę pojechać do szpitala.</p>

  <p class="txt-w">Tym razem nie odpowiada. Jedzie coraz głębiej w&nbsp;las, do miejsca, w&nbsp;którym nikt nigdy mnie nie znajdzie.</p>

  <p class="txt-w">W mojej piersi narasta panika. Nie powinnam była otwierać drzwi temu człowiekowi. Wiezie mnie do opuszczonej chaty pośrodku niczego, a&nbsp;cała okolica jest pokryta półmetrową warstwą śniegu. Z&nbsp;moją złamaną kostką i&nbsp;ciążowym brzuchem ucieczka jest praktycznie niemożliwa. Będę jego więźniem tak długo, jak będzie sobie tego życzył. Myślałam, że to, co zrobił mi Simon, było złe, ale to, co stanie się teraz, będzie dużo gorsze.</p>

  <p class="txt-w">Ten mężczyzna mnie zabije.</p>

  <p class="txt-w">Ale dopiero po tym, jak zrobi ze mną, co zechce.</p>
</div>


<div class="t-p" id="calibre_link-107">
  <h2 title="ROZDZIAŁ DWUNASTY" class="calibre6" id="calibre_link-249"><a href="#calibre_link-108" class="calibre5">ROZDZIAŁ DWUNASTY</a></h2>

  <p class="txt-w">Muszę uciec od tego człowieka.</p>

  <p class="txt-w">Zależy od tego życie moje i&nbsp;mojego nienarodzonego dziecka. Ale ponieważ znajduję się w&nbsp;jego samochodzie, w&nbsp;samym środku śnieżycy i&nbsp;z prawdopodobnie złamaną kostką… Cóż, jestem całkowicie zdana na jego łaskę. Mogę jedynie próbować do niego dotrzeć.</p>

  <p class="txt-w">&ndash; Proszę, zawieź mnie do szpitala. &ndash; Mój głos znajduje się na skraju histerii, a&nbsp;w oczach zbierają się łzy. &ndash; Ja… mam pieniądze, zapłacę…</p>

  <p class="txt-w">Nie mam pieniędzy. Cóż, mam kilka dolarów, jednak nie tyle, by się na nie skusił. Ale jestem zdesperowana.</p>

  <p class="txt-w">&ndash; Spróbuj zachować spokój. &ndash; Wzrok Hanka jest skupiony na drodze, a&nbsp;wyraz twarzy nieodgadniony pod tą potężną brodą. &ndash; Niedługo będziemy.</p>

  <p class="txt-w">&ndash; Proszę! &ndash; Łzy wypływają mi z&nbsp;oczu, tulę swój brzuch. &ndash; Cokolwiek zechcesz. Przysięgam. Muszę dostać się do szpitala…</p>

  <p class="txt-w">Zerkam na swoją torebkę leżącą na tylnym siedzeniu. Mam w&nbsp;niej puszkę gazu pieprzowego, ale z&nbsp;przedniego fotela nie mam szans jej dosięgnąć. Założę się, że celowo ją tam rzucił.</p>

  <p class="txt-w">&ndash; Proszę. Proszę, nie rób mi krzywdy.</p>

  <p class="txt-w">Nie odpowiada. Skupia się na jeździe z&nbsp;dziwnie pustym wyrazem twarzy.</p>

  <p class="txt-w">Wiercę się na swoim miejscu, co wywołuje kolejną falę bólu w&nbsp;kostce, aż muszę wstrzymać oddech. Przyglądam się profilowi mężczyzny i&nbsp;zastanawiam się, czy mam jakiekolwiek szanse obronić się przed nim. Jeśli mogę zrobić cokolwiek, to teraz jest najlepszy czas, kiedy Hank jest skupiony na prowadzeniu auta. Ale jeśli go teraz zaatakuję, znów dojdzie do wypadku i&nbsp;znajdę się w&nbsp;takiej samej tragicznej sytuacji, w&nbsp;jakiej byłam, zanim uwolnił mnie z&nbsp;mojego samochodu.</p>

  <p class="txt-w">Nie, to beznadziejne. Trzymam się za brzuch, a&nbsp;moje oddechy stają się coraz szybsze. Ten człowiek zrobi mi krzywdę, co jest już wystarczająco okropne, ale co z&nbsp;moim dzieckiem? Ona liczy na mnie, że ją ochronię, a&nbsp;ja po królewsku spieprzyłam sprawę.</p>

  <p class="txt-w">Nawet nie zdaję sobie sprawy, że się zapowietrzyłam, dopóki nie zaczynają mnie mrowić opuszki palców. O&nbsp;Boże, co mam zrobić, żeby uciec od tego człowieka? Wysłuchałam wystarczająco dużo podcastów kryminalnych, żeby wiedzieć, do czego to zmierza. Za chwilę znajdziemy się w&nbsp;jego lochu i&nbsp;wtedy będzie już prawdziwa beznadzieja.</p>

  <p class="txt-w">Ciężarówka hamuje z&nbsp;poślizgiem na śniegu, chociaż nie widzę niczego, co przypominałoby jakieś schronienie. Dlaczego się zatrzymaliśmy? Gdzie jest ta jego sekretna jaskinia, która będzie służyła jako moja komnata tortur? Gdziekolwiek się znajduje, jest najwyraźniej dobrze schowana przez wzrokiem nieupoważnionych. Nikt mnie tu nigdy nie znajdzie.</p>

  <p class="txt-w">O Boże. O&nbsp;Boże, o&nbsp;Boże, o&nbsp;Boże, o&nbsp;Boże…</p>

  <p class="txt-w">Hank gwałtownie wrzuca bieg postojowy. Powoli odwraca w&nbsp;moją stronę głowę. W&nbsp;cieniu wnętrza kabiny i&nbsp;z brodą zakrywającą większą część jego twarzy jest naprawdę przerażający. Mógłby mnie teraz udusić, porzucić moje ciało w&nbsp;śniegu i&nbsp;nikt by się nie dowiedział.</p>

  <p class="txt-w">&ndash; Tegan &ndash; odzywa się spokojnym tonem &ndash; najbliższy szpital znajduje się piętnaście kilometrów stąd. Gdybym próbował cię tam zawieźć, moja ciężarówka mogłaby utknąć i&nbsp;wtedy oboje mielibyśmy kłopoty.</p>

  <p class="txt-w">Gapię się na niego bez słowa.</p>

  <p class="txt-w">&ndash; Zabiorę cię do mojego domu &ndash; ciągnie &ndash; i&nbsp;zobaczymy, czy będziemy mogli wezwać karetkę z&nbsp;linii stacjonarnej. &ndash; Opuszcza na mnie wzrok. &ndash; Nie skrzywdzę cię.</p>

  <p class="txt-w">Nie wiem, czy naprawdę tak myśli, czy mówi to tylko po to, żeby uśpić moją czujność i&nbsp;wywołać we mnie fałszywe poczucie komfortu. Nie mogę przecież ufać wielkiemu jak niedźwiedź mężczyźnie w&nbsp;środku lasu. Ale muszę na to przystać, bo nie mam innego wyboru.</p>

  <p class="txt-w">&ndash; Dobrze.</p>

  <p class="txt-w">&ndash; Czy teraz pozwolisz mi się skupić na bezpiecznej jeździe?</p>

  <p class="txt-w">&ndash; Tak.</p>

  <p class="txt-w">Nie mówiąc już nic więcej, Hank ponownie zaczyna jechać. Ma rację, że droga jest kompletnie zasypana śniegiem i&nbsp;nawet jego wielka ciężarówka z&nbsp;trudem sobie z&nbsp;nim radzi. Przydałby się pług. Mam nadzieję, że wyślą jakiś razem z&nbsp;karetką.</p>

  <p class="txt-w">Kilka minut później w&nbsp;zasięgu wzroku pojawia się jego dom. Spodziewałam się małej chatki krytej strzechą, z&nbsp;jedną izbą, a&nbsp;tymczasem to prawdziwy dom, piętrowy i&nbsp;z kominem, z&nbsp;którego w&nbsp;usiane płatkami śniegu niebo wydobywa się dym. Zdecydowanie nie przypomina jaskini zbója, w&nbsp;której mógłby mnie zniewolić i&nbsp;zostawić na pewną śmierć. Szczerze mówiąc, to całkiem przyjemny budynek. Wygląda na stary, drewno na zewnątrz jest popękane, przydałaby się też warstwa farby czy dwie. Dom sprawia wrażenie, jakby widział już lepsze czasy, chociaż trudno określić jego kondycję z&nbsp;uwagi na pokrywającą wszystko grubą warstwę śniegu.</p>

  <p class="txt-w">Hank zatrzymuje samochód przed samym wejściem i&nbsp;wyłącza silnik.</p>

  <p class="txt-w">&ndash; Nie wiem, czy mamy nadal prąd, ale żona pali w&nbsp;kominku, więc będzie ciepło.</p>

  <p class="txt-w">Nagle zalewa mnie fala ulgi.</p>

  <p class="txt-w">&ndash; Masz żonę?</p>

  <p class="txt-w">Po raz pierwszy, odkąd go poznałam, kąciki ust Hanka unoszą się w&nbsp;lekkim uśmiechu.</p>

  <p class="txt-w">&ndash; Jasne, że mam. A&nbsp;Polly była kiedyś pielęgniarką, więc zaopiekuje się tobą do czasu przyjazdu karetki. Poczekaj chwilę, a&nbsp;ja jej powiem, co się dzieje.</p>

  <p class="txt-w">Hank wysiada z&nbsp;samochodu i&nbsp;w pięciu dużych krokach znajduje się już przed drzwiami i&nbsp;wsuwa klucz do zamka. Czekam na moment, w&nbsp;którym znika w&nbsp;domu. Zastanawiam się, co powie żonie. Ciekawe, jaka kobieta poślubiła takiego mężczyznę jak on i&nbsp;co sobie pomyśli na temat tego, że przywiózł do domu nieznajomą ciężarną ze złamaną kostką.</p>

  <p class="txt-w">Minutę później Hank wychodzi z&nbsp;domu, tym razem z&nbsp;kobietą u&nbsp;boku. To zapewne jego żona Polly. Kobieta ma na sobie wełniany płaszcz w&nbsp;kolorze zielonego groszku i&nbsp;białą czapkę z&nbsp;pomponem. Zapada się w&nbsp;śnieg w&nbsp;swoich wysokich do kolan butach, a&nbsp;kiedy podchodzi do ciężarówki, zauważam warkocz kołyszący się na jej plecach, zielone oczy i&nbsp;piegi rozsypane po nosie. Ma bardzo bladą twarz, zakładam, że od zimna.</p>

  <p class="txt-w">Może będzie dobrze. W&nbsp;końcu nie zostanę tu długo.</p>
</div>


<div class="t-p" id="calibre_link-109">
  <h2 title="ROZDZIAŁ TRZYNASTY" class="calibre6" id="calibre_link-250"><a href="#calibre_link-110" class="calibre5">ROZDZIAŁ TRZYNASTY</a></h2>

  <p class="txt-w">Hank zanosi mnie na kanapę stojącą w&nbsp;ich niewielkim salonie i&nbsp;najdelikatniej jak może sadza mnie na niej. Muszę mu to przyznać &ndash; bardzo się stara, żeby być delikatny, chociaż ból nadal jest niewyobrażalny. Tak okropny, że na czole pojawiają mi się krople potu, chociaż w&nbsp;domu panuje raczej chłód.</p>

  <p class="txt-w">Polly przykuca przy mnie, gdy krzywię się, by zająć wygodną pozycję.</p>

  <p class="txt-w">&ndash; Tegan, prawda?</p>

  <p class="txt-w">Przełykam ślinę.</p>

  <p class="txt-w">&ndash; Tak.</p>

  <p class="txt-w">&ndash; Ja jestem Polly. &ndash; Zatacza ręką wokół pokoju, który jest oświetlany tylko przez kominek oraz mrugające świece. &ndash; Jak widzisz, nie mamy prądu.</p>

  <p class="txt-w">Odgarniam strąk mokrych włosów z&nbsp;twarzy.</p>

  <p class="txt-w">&ndash; A&nbsp;linia telefoniczna?</p>

  <p class="txt-w">Kręci głową.</p>

  <p class="txt-w">&ndash; Przykro mi, też odcięło.</p>

  <p class="txt-w">Jęczę.</p>

  <p class="txt-w">&ndash; O&nbsp;Boże, co teraz? Muszę jechać do szpitala.</p>

  <p class="txt-w">&ndash; Prąd i&nbsp;telefon wrócą pewnie rano &ndash; pociesza mnie Polly. &ndash; Drogi też zostaną odśnieżone.</p>

  <p class="txt-w">W kącikach oczu zbierają mi się łzy.</p>

  <p class="txt-w">&ndash; Myślę, że mam złamaną lewą kostkę. Muszę jechać do szpitala. Proszę.</p>

  <p class="txt-w">&ndash; Nigdzie nie pojedziemy w&nbsp;taką śnieżycę &ndash; grzmi Hank szorstkim głosem.</p>

  <p class="txt-w">Ma rację, oczywiście, ale jego słowa sprawiają, że wybucham histerycznym płaczem. Wyraz jego twarzy zmienia się na jeszcze mroczniejszy &ndash; jest zirytowany moją reakcją, ale nic nie mogę na to poradzić. Polly ogląda się na niego z&nbsp;zaciśniętymi ustami. Wygląda, jakby chciała mu coś powiedzieć, ale się rozmyśla.</p>

  <p class="txt-w">&ndash; Tegan, skarbie &ndash; zwraca się do mnie, nakrywając moją zlodowaciałą dłoń swoją ciepłą. &ndash; Jestem pielęgniarką i&nbsp;zaopiekuję się tobą przez noc. A&nbsp;rano zawieziemy cię prosto do szpitala.</p>

  <p class="txt-w">Głos Polly jest spokojny i&nbsp;kojący. Moje łzy natychmiast przestają płynąć, zupełnie jakby ktoś zakręcił kran. Musi być niesamowitą pielęgniarką.</p>

  <p class="txt-w">&ndash; Hank &ndash; mówi do męża &ndash; przynieś koce dla Tegan.</p>

  <p class="txt-w">Gigantyczny mężczyzna o&nbsp;wyglądzie yeti wpatruje się we mnie, wiercąc się na swoim miejscu, po czym przemawia:</p>

  <p class="txt-w">&ndash; Powinniśmy ją położyć w&nbsp;piwnicy.</p>

  <p class="txt-w">W mojej głowie rozlegają się dzwonki alarmowe.</p>

  <p class="txt-w">&ndash; <span class="kptl">W </span><span class="kptl">PIWNICY?</span></p>

  <p class="txt-w">Może to tylko moja wyobraźnia, ale przez twarz Polly przemyka cień strachu, jednak szybko znika.</p>

  <p class="txt-w">&ndash; My właściwie… ekhm… przerobiliśmy piwnicę na salę szpitalną, kiedy moja mama była chora. Jest tam świetne szpitalne łóżko, łazienka i&nbsp;wszystko, czego możesz potrzebować.</p>

  <p class="txt-w">&ndash; Wolałabym zostać tutaj &ndash; mówię słabym głosem.</p>

  <p class="txt-w">Hankowi wyrywa się poirytowane chrząknięcie. Spogląda na Polly, a&nbsp;ona uśmiecha się do mnie sztucznie.</p>

  <p class="txt-w">&ndash; Kanapa nie jest zbyt wygodna &ndash; mówi. &ndash; Nie dasz rady się tu przespać.</p>

  <p class="txt-w">Chociaż to może być prawda, pomysł, że miałabym zostać przeniesiona w&nbsp;podziemia tej już i&nbsp;tak ledwie trzymającej się gruntu chaty sprawia, że robi mi się słabo.</p>

  <p class="txt-w">&ndash; Nic mi nie będzie.</p>

  <p class="txt-w">&ndash; Tegan, skarbie &ndash; odzywa się znów tym kojącym głosem &ndash; wiem, co sobie myślisz. Ale przysięgam, że zanim nadejdzie północ, znienawidzisz tę kanapę. Jest nierówna i&nbsp;wystają z&nbsp;niej sprężyny. Nie będzie ci wygodnie, zwłaszcza z&nbsp;tym dużym brzuchem. W&nbsp;piwnicy jest najnowocześniejsze łóżko szpitalne opłacone przez ubezpieczalnię i&nbsp;zapewniam cię, że lepiej właśnie na nim spędzić tę noc. Zaufaj mi. A&nbsp;z samego rana wezwiemy karetkę, która zabierze cię do szpitala.</p>

  <p class="txt-w">Przygryzam już niemal zgryzioną do krwi dolną wargę. Siedzę na tej kanapie przez jakąś minutę i&nbsp;już jakaś sprężyna zaczyna mi się wbijać w&nbsp;lędźwie. Elektryzujący ból przeszywa moją prawą nogę. Niechętnie to przyznaję, ale Polly ma rację.</p>

  <p class="txt-w">&ndash; Okej, niech będzie &ndash; zgadzam się.</p>

  <p class="txt-w">Hank musi mnie zanieść, ponieważ samodzielne poruszanie się nie wchodzi w&nbsp;grę. Mamrocze coś pod nosem, gdy znów się do mnie zbliża. Teraz, gdy nie ma na sobie kurtki, mogę zobaczyć w&nbsp;całej okazałości, jakim jest wielkim i&nbsp;silnym mężczyzną. Kiedy bez najmniejszego trudu unosi mnie z&nbsp;kanapy, wyczuwam na nim zapach mokrego śniegu i&nbsp;czegoś jeszcze. Chyba oleju silnikowego.</p>

  <p class="txt-w">Znosi mnie na dół po wysokich stromych schodach. Czuję się całkowicie bezbronna w&nbsp;jego ramionach i&nbsp;mimo że się na to zgodziłam, z&nbsp;każdym kolejnym stopniem coraz bardziej przeczuwam zbliżającą się zagładę. Nawet ze złamaną kostką i&nbsp;tymi zwałami śniegu na zewnątrz, kiedy znajdowałam się na górze, miałam przeświadczenie, że mogę wyjść, kiedy tylko zechcę. Stąd, z&nbsp;tej piwnicy, ucieczka byłaby trudniejsza, jeśli nie niemożliwa.</p>

  <p class="txt-w">Ale nie mogę się tym teraz zadręczać. Polly zapewniła mnie, że rano wezwie karetkę. Wszystko będzie dobrze.</p>

  <p class="txt-w">Kobieta idzie za nami z&nbsp;latarką, dzięki której mogę się rozejrzeć po otoczeniu piwnicy. Zgodnie z&nbsp;jej zapewnieniami na środku stoi łóżko szpitalne z&nbsp;zagłówkiem odchylonym o&nbsp;trzydzieści stopni. Obok znajduje się krzesło z&nbsp;otworem i&nbsp;wiadrem pod spodem, które prawdopodobnie może być używane jako toaleta. Polly oświetla latarką regał wypełniony książkami i&nbsp;czasopismami &ndash; ktokolwiek zajmował ten pokój, musiał kochać czytanie. W&nbsp;powietrzu unosi się zapach środka odkażającego.</p>

  <p class="txt-w">Jednak mimo całkowicie niewinnego wyposażenia tego pomieszczenia odczuwam w&nbsp;nim coś niepokojącego. Jest tu zbyt cicho i&nbsp;spokojnie. I&nbsp;mrocznie &ndash; gdyby nie latarka Polly, panowałyby tu egipskie ciemności. Oprócz chemicznego zapachu odkażacza wyczuwam jeszcze jakiś inny odór. Początkowo trudno mi go określić, ale w&nbsp;końcu go rozpoznaję. To przyprawiający o&nbsp;mdłości smród rozkładu.</p>

  <p class="txt-w">Jakby ktoś tu umarł.</p>

  <p class="txt-w">Hank kładzie mnie ostrożnie na szpitalnym łóżku. Tu na dole jest dużo zimniej niż na górze i&nbsp;chłód przejmuje mnie do szpiku kości. Jednak rzeczywiście jest dużo wygodniej niż na kanapie.</p>

  <p class="txt-w">&ndash; Wszystko w&nbsp;porządku? &ndash; pyta Polly.</p>

  <p class="txt-w">&ndash; Strasznie zimno. &ndash; Szczękam zębami. &ndash; Nie macie tu kominka, co?</p>

  <p class="txt-w">Kręci głową.</p>

  <p class="txt-w">&ndash; Przykro mi, nie. Ale mamy dużo ciepłych okryć.</p>

  <p class="txt-w">Polly podchodzi do szafy w&nbsp;rogu pomieszczenia i&nbsp;wyciąga puchową kołdrę oraz wełniany koc, po czym wysyła Hanka na górę po więcej.</p>

  <p class="txt-w">&ndash; Mogę ci ściągnąć buty? &ndash; pyta mnie.</p>

  <p class="txt-w">Waham się.</p>

  <p class="txt-w">&ndash; Dobrze. Ale proszę, bądź ostrożna.</p>

  <p class="txt-w">Bez większego trudu zdejmuje mi prawy but. Jednak gdy tylko zabiera się do ściągania lewego, przeszywa mnie ból, jakiego nigdy wcześniej nie doświadczyłam. Wyrywa mi się przenikliwy krzyk, który odbija się echem od pustych ścian.</p>

  <p class="txt-w">&ndash; O&nbsp;Boże &ndash; dyszę. &ndash; To boli.</p>

  <p class="txt-w">&ndash; Musimy go zdjąć.</p>

  <p class="txt-w">&ndash; Nie. &ndash; Kręcę głową tak gorączkowo, że całe łóżko trzęsie się razem ze mną. &ndash; Zostaw.</p>

  <p class="txt-w">Polly kieruje snop światła z&nbsp;latarki na moją lewą nogę i&nbsp;zaciska usta. Na myśl, że miałaby znów próbować dotykać moją nogę, robi mi się fizycznie niedobrze. Wolałabym już zostać dźgnięta w&nbsp;oko soplem lodu.</p>

  <p class="txt-w">&ndash; Jestem pielęgniarką &ndash; przypomina mi. &ndash; Musimy zobaczyć…</p>

  <p class="txt-w">&ndash; Zostaw.</p>

  <p class="txt-w">Nie obchodzi mnie, co mówi. Nikt nie będzie zdejmował mi buta. Polly wreszcie dostrzega determinację w&nbsp;moim wzroku i&nbsp;dociera do niej, że nie żartuję, więc odpuszcza. Jej wzrok łagodnieje i&nbsp;zaczyna wpatrywać się w&nbsp;mój rozdęty brzuch.</p>

  <p class="txt-w">&ndash; Który to tydzień? &ndash; pyta.</p>

  <p class="txt-w">Kładę dłoń na brzuchu, jakbym chciała go chronić. Czuję kopnięcie, które przypomina mi, że chociaż moja kostka jest w&nbsp;fatalnym stanie, mojemu dziecku nic nie dolega.</p>

  <p class="txt-w">&ndash; Prawie ósmy miesiąc.</p>

  <p class="txt-w">&ndash; Wow &ndash; stwierdza łagodnie. &ndash; To już końcówka.</p>

  <p class="txt-w">Ściska mnie w&nbsp;piersi, gdy dociera do mnie, że cały ten stres spowodowany wypadkiem może wywołać wcześniejszy poród. Co zrobię, jeśli zacznę tu rodzić? Polly może i&nbsp;jest pielęgniarką, ale to nie znaczy, że wie, jak przyjąć poród &ndash; zwłaszcza przedwczesny. A&nbsp;nawet gdyby umiała, ostatnią rzeczą, na jaką mam ochotę, jest rodzenie dziecka w&nbsp;tym miejscu.</p>

  <p class="txt-w">&ndash; Chłopiec czy dziewczynka? &ndash; Jej pytanie wyrywa mnie ze szponów narastającej paniki.</p>

  <p class="txt-w">&ndash; Dziewczynka. To… moje pierwsze.</p>

  <p class="txt-w">&ndash; Wspaniale. &ndash; Na jej twarzy maluje się cała gama odczuć. &ndash; To błogosławieństwo.</p>

  <p class="txt-w">&ndash; Nie… Ta ciąża nie była planowana.</p>

  <p class="txt-w">&ndash; Mimo wszystko. Jestem pewna, że twoja córeczka będzie bardzo kochana.</p>

  <p class="txt-w">Wiercę się na łóżku. Naciskam przycisk, który powinien unieść zagłówek wyżej, ale po chwili dociera do mnie,&nbsp;że przecież nie zadziała, bo nie ma prądu. Wygląda na to, że&nbsp;wygodniej niż teraz już nie będzie. Znów próbuję zmienić pozycję, ale wywołuje to niewyobrażalny ból w&nbsp;lewej kostce.</p>

  <p class="txt-w">&ndash; Polly &ndash; sapię &ndash; masz… masz coś na ból?</p>

  <p class="txt-w">&ndash; Mogę dać ci tylenol &ndash; odpowiada. &ndash; Nic innego nie jest bezpieczne w&nbsp;ciąży.</p>

  <p class="txt-w">Tylenol? Na złamaną kostkę? Czy jej odbiło? Ale z&nbsp;drugiej strony &ndash; ma rację. Jestem w&nbsp;ciąży, nie mogę przyjmować, co popadnie.</p>

  <p class="txt-w">&ndash; Dobra &ndash; mamroczę. &ndash; Wezmę tylenol.</p>

  <p class="txt-w">&ndash; Zaraz ci przyniosę.</p>

  <p class="txt-w">&ndash; Dziękuję, Polly. &ndash; Zmuszam się do uśmiechu, który musi wyglądać co najmniej krzywo. &ndash; Mogłabyś też przynieść mi moją torebkę? Twój mąż wrzucił ją na tylne siedzenie swojej ciężarówki.</p>

  <p class="txt-w">Puszcza do mnie oko.</p>

  <p class="txt-w">&ndash; Jasna sprawa. Za momencik wracam.</p>

  <p class="txt-w">&ndash; Możesz… możesz zostawić tu latarkę?</p>

  <p class="txt-w">Przez chwilę waży moje słowa. Spogląda w&nbsp;stronę drzwi piwnicznych, za którymi kilka minut temu zniknął jej mąż, i&nbsp;uśmiech znika jej z&nbsp;twarzy.</p>

  <p class="txt-w">&ndash; Oczywiście &ndash; mówi w&nbsp;końcu i&nbsp;podaje mi ją. &ndash; Zaraz wracam.</p>

  <p class="txt-w">A potem znika na schodach prowadzących na parter domu, zostawiwszy mnie samą w&nbsp;ciemnej piwnicy z&nbsp;pojedynczym snopem światła z&nbsp;latarki do towarzystwa. Leżąc w&nbsp;szpitalnym łóżku otoczona dusznym odorem rozkładu, zastanawiam się, czy niewinna opowieść Polly o&nbsp;jej chorej matce jest prawdziwa. Wzdrygam się, gdy przypominam sobie, jak Hank upierał się, żeby przenieść mnie tutaj, a&nbsp;Polly niechętnie na to przystała. Nagle zaczynam żałować, że się na to zgodziłam.</p>

  <p class="txt-w">Co, jeśli to pomieszczenie było przeznaczone do innych celów? Co, jeśli nie jestem pierwszym gościem leżącym w&nbsp;tym łóżku?</p>

  <p class="txt-w">Ciekawe, czy ostatnia osoba, która je zajmowała, wyszła z&nbsp;tego żywa.</p>
</div>


<div class="t-p" id="calibre_link-111">
  <h2 title="ROZDZIAŁ CZTERNASTY" class="calibre6" id="calibre_link-251"><a href="#calibre_link-112" class="calibre5">ROZDZIAŁ CZTERNASTY</a></h2>

  <p class="txt-w">Czuję ulgę, gdy Hank po przyniesieniu mi dodatkowych okryć znika na górze. Ten mężczyzna może i&nbsp;ocalił mi życie, ale nie czuję się dobrze w&nbsp;jego towarzystwie.</p>

  <p class="txt-w">Drażni mnie coś w&nbsp;sposobie, w&nbsp;jaki na mnie patrzy &ndash; nie ufam mu. A&nbsp;może to fakt, że jest tak cholernie wielki. I&nbsp;ma tę straszną brodę zakrywającą połowę twarzy. Być może jestem niesprawiedliwa w&nbsp;stosunku do osób noszących brody, ale zawsze mi się wydawało, że coś ukrywają.</p>

  <p class="txt-w">Aktualnie zaczynam powątpiewać, czy na świecie znajdują się jacykolwiek przyzwoici mężczyźni poza moim bratem, ale tak czy inaczej Hank do nich nie należy. I&nbsp;im wcześniej od niego ucieknę, tym lepiej.</p>

  <p class="txt-w">Wkrótce po nim na dole pojawia się Polly i&nbsp;oświetla małe piwniczne pomieszczenie kolejną latarką. Przez ramię ma przewieszoną moją torebkę, a&nbsp;w drugiej ręce trzyma reklamówkę. Mogę myśleć tylko o&nbsp;tym, że może znajduje się w&nbsp;niej tylenol.</p>

  <p class="txt-w">&ndash; Jak sobie radzisz? &ndash; pyta mnie.</p>

  <p class="txt-w">&ndash; Okropnie &ndash; odpowiadam szczerze.</p>

  <p class="txt-w">Nienawidzę być w&nbsp;tej piwnicy. Okna są niemal w&nbsp;całości zasypane śniegiem i&nbsp;czuję się trochę, jakbym była w&nbsp;grobie. Być może w&nbsp;jasny i&nbsp;słoneczny dzień jest tu całkiem przytulnie, ale w&nbsp;obecnej sytuacji każdy cień rzucany przez meble jest przerażający. Nie mogę uwierzyć, że będę musiała tu spać. Marzę o&nbsp;tym, żeby dostać się do szpitala.</p>

  <p class="txt-w">Wciskam dłonie w&nbsp;materac, rozpaczliwie usiłując znaleźć sobie wygodną pozycję, ale przynosi to tylko kolejną obezwładniającą falę bólu w&nbsp;kostce. Jakie są konsekwencje braku natychmiastowego nastawienia złamanej kości? Czy to oznacza, że już nigdy się nie wyleczę? A&nbsp;jeśli po tym wszystkim już nigdy nie będę mogła chodzić? A&nbsp;jeśli będzie konieczna amputacja?</p>

  <p class="txt-w">Nie mogę o&nbsp;tym myśleć. Przetrwam to. Tuńka i&nbsp;ja wyjdziemy z&nbsp;tego bez szwanku.</p>

  <p class="txt-w">Polly grzebie w&nbsp;reklamówce, którą przyniosła, i&nbsp;wyciąga z&nbsp;niej buteleczkę z&nbsp;tylenolem.</p>

  <p class="txt-w">&ndash; Dam ci dwie tabletki. To powinno trochę stępić ból.</p>

  <p class="txt-w">Szczerze w&nbsp;to wątpię, ale lepsze to niż nic.</p>

  <p class="txt-w">Podaje mi moją torebkę, po czym udaje się do łazienki, by nalać wody do szklanki, którą przyniosła ze sobą. Przeglądam jej zawartość i&nbsp;z rozgoryczeniem stwierdzam, że piersiówka Dennisa nie była szczelnie dokręcona i&nbsp;teraz cała torebka cuchnie whisky. Jeszcze bardziej martwi mnie to, że nie mogę znaleźć telefonu. Musiałam zapomnieć odłożyć go z&nbsp;powrotem do torebki po tym, jak próbowałam wezwać pomoc. Pewnie nadal jest w&nbsp;moim samochodzie, który teraz jest już zakopany pod kilkoma metrami śniegu.</p>

  <p class="txt-w">Na myśl o&nbsp;tym, że utknęłam w&nbsp;tej piwnicy i&nbsp;nie mam dostępu do telefonu, robi mi się słabo. Czuję się odłączona od świata. Ale nic nie mogę z&nbsp;tym zrobić. Na szczęście rano już mnie tu nie będzie.</p>

  <p class="txt-w">&ndash; Proszę bardzo! &ndash; odzywa się śpiewnym tonem Polly, wychodząc z&nbsp;łazienki z&nbsp;dużą szklanką wody i&nbsp;dwiema tabletkami na dłoni.</p>

  <p class="txt-w">Chociaż nie wierzę w&nbsp;to, że pomogą, biorę dwie pigułki tylenolu i&nbsp;popijam je dużą ilością wody. Może lekarstwo nie pomoże na ból, ale woda cudownie nawilża moje zaschnięte gardło. Nawet nie zdawałam sobie sprawy z&nbsp;tego, jak bardzo byłam spragniona. Wypijam całą szklankę.</p>

  <p class="txt-w">Polly uśmiecha się do mnie.</p>

  <p class="txt-w">&ndash; O&nbsp;rany, chyba bardzo chciało ci się pić, co?</p>

  <p class="txt-w">&ndash; Chyba tak.</p>

  <p class="txt-w">&ndash; Lepiej?</p>

  <p class="txt-w">Nie wiem, jak mogłoby być lepiej, skoro połknęłam tabletki kilka sekund temu.</p>

  <p class="txt-w">&ndash; Przydałby się kieliszek whisky &ndash; mówię.</p>

  <p class="txt-w">Polly nie reaguje na moją żałosną próbę żartu. Mam ochotę pociągnąć łyk z&nbsp;piersiówki brata, może on prędzej złagodziłby ból.</p>

  <p class="txt-w">Kiedy Polly wyciąga rękę, żeby odebrać ode mnie pustą szklankę, rękaw jej swetra podsuwa się do góry i&nbsp;widzę czerwony ślad wokół jej nadgarstka. Ten widok jest szokujący. To ten rodzaj wściekłych śladów po tym, jak ktoś z&nbsp;całej siły zaciska dłoń na czyimś nadgarstku. Polly zauważa, że przyglądam się siniakowi i&nbsp;szybko obciąga rękaw, a&nbsp;jej policzki pokrywają się rumieńcem. Cholera. Przeczuwałam, że Hank jest złym człowiekiem, ale teraz mam dowód. Ten dupek bije swoją żonę. Jak on może jej to robić?</p>

  <p class="txt-w">&ndash; Rozstawię ci świece w&nbsp;pokoju. &ndash; Polly unika mojego spojrzenia, czuje się wyraźnie nieswojo. &ndash; Żebyś nie musiała niepotrzebnie zużywać baterii w&nbsp;latarce.</p>

  <p class="txt-w">&ndash; Dziękuję.</p>

  <p class="txt-w">Podobnie jak Hank, Polly wygląda na późną trzydziestkę, może wczesną czterdziestkę. Jest nieco zbyt szczupła i&nbsp;zaczynam się zastanawiać, czy ma tu wystarczająco dużo jedzenia, a&nbsp;z bliska jej długi warkocz wygląda na przesuszony i&nbsp;zaniedbany. Jednak rozstawia po pokoju świece z&nbsp;wielką energią, która przypomina mi, że kiedyś musiała być świetną pielęgniarką.</p>

  <p class="txt-w">Jak jej mąż może ją tak traktować? Kiedy się stąd wydostanę, spróbuję jej pomóc. Oczywiście w&nbsp;obecnym stanie nie mogę zrobić nic &ndash; ani dla niej, ani dla siebie. Ale może uda nam się pomóc sobie nawzajem.</p>

  <p class="txt-w">Moje myśli przerywa mocne kopnięcie w&nbsp;żebra. Tuńka się obudziła i&nbsp;jej stópka zaklinowała się pod mostkiem. A&nbsp;wydawało mi się, że już bardziej niewygodnie nie może mi być.</p>

  <p class="txt-w">Polly wygląda na zaniepokojoną.</p>

  <p class="txt-w">&ndash; Wszystko w&nbsp;porządku?</p>

  <p class="txt-w">&ndash; Tak… &ndash; Próbuję poprawić wykręconą nóżkę Tuńki ręką. &ndash; Dziecko właśnie kopnęło mnie w&nbsp;żebra.</p>

  <p class="txt-w">&ndash; To znaczy, że jest zdrowa.</p>

  <p class="txt-w">&ndash; Tak, ale czasami wolałabym, żeby nie była aż tak zdrowa, jeśli wiesz, co mam na myśli. &ndash; Śmieję się słabym głosem, chociaż śmiech zamiera mi na ustach, gdy widzę spojrzenie Polly. Stwierdzam, że Polly nie jest typem pielęgniarki, która lubi nonsensowne żarciki związane ze zdrowiem pacjentów. Jest profesjonalistką. &ndash; Chodziło mi o&nbsp;to… Ciężka jest ta ciąża. Jeśli wiesz, co mam na myśli.</p>

  <p class="txt-w">&ndash; Mhm &ndash; odmrukuje.</p>

  <p class="txt-w">&ndash; Masz dzieci?</p>

  <p class="txt-w">&ndash; Och, nie &ndash; odpowiada. &ndash; Teraz nie mam na to czasu. Może kiedyś.</p>

  <p class="txt-w">Myślę o&nbsp;potężnej pięści jej męża i&nbsp;o siniakach na jej nadgarstku. Zastanawiam się, czy kiedyś straciła ciążę. Albo niejedną.</p>

  <p class="txt-w">&ndash; To nic złego czekać na dobry moment. &ndash; Tuńka wierci się w&nbsp;moim brzuchu i&nbsp;nareszcie zwalnia ucisk na żebra. &ndash; Jak już mówiłam, moja ciąża nie była planowana. Wygląda na to, że jestem absurdalnie płodna.</p>

  <p class="txt-w">Wolałabym nie być tak płodna. Mimo że wiem, że pokocham moje dziecko, kiedy wezmę je w&nbsp;ramiona, nie tak planowałam zostać matką po raz pierwszy.</p>

  <p class="txt-w">&ndash; Twój mąż musi się cieszyć &ndash; zagaja Polly.</p>

  <p class="txt-w">Już, już mam jej powiedzieć, że nie mam męża, a&nbsp;Tuńka jest wynikiem nieszczęsnej jednorazowej przygody. Albo gorzej, że jej ojciec mnie odurzył i&nbsp;zgwałcił. Ale co, jeśli mi nie uwierzy, tak samo jak Jackson? Nie chcę, żeby ta kobieta osądzała mnie tak jak wszyscy. Dziś będę udawała, że jestem taka jak inni. Będę mężatką z&nbsp;kochającym mężem, który jest podekscytowany niedługim pojawieniem się na świecie naszego pierwszego dziecka.</p>

  <p class="txt-w">&ndash; Tak &ndash; odpowiadam zduszonym głosem. &ndash; Jest bardzo szczęśliwy.</p>

  <p class="txt-w">Uśmiecha się do mnie.</p>

  <p class="txt-w">&ndash; Jak ma na imię?</p>

  <p class="txt-w">Świetnie. Teraz będę musiała wymyślić imię dla mojego nieistniejącego męża.</p>

  <p class="txt-w">&ndash; Jackson &ndash; wypalam, zanim zdążę się powstrzymać.</p>

  <p class="txt-w">Nie wiem, dlaczego to powiedziałam. Nadal jestem na niego wściekła za to, jak mnie potraktował. Jak mnie „ogarnął”.</p>

  <p class="txt-w">&ndash; Założę się, że jest bardzo przystojny &ndash; ciągnie Polly. &ndash; Ty też jesteś bardzo ładna.</p>

  <p class="txt-w">Uśmiecham się niewyraźnie, bo obecnie mam wrażenie, że znajduję się na przeciwnym biegunie piękna.</p>

  <p class="txt-w">&ndash; Chyba tak. Tak mi się przynajmniej wydaje.</p>

  <p class="txt-w">&ndash; Czym się zajmuje?</p>

  <p class="txt-w">Hmm, jaki zawód mogłabym wymyślić dla mojego fałszywego męża? Może trzymajmy się blisko prawdy.</p>

  <p class="txt-w">&ndash; Jest prawnikiem.</p>

  <p class="txt-w">&ndash; To cudownie! To bardzo stabilna praca, idealna do utrzymania rodziny.</p>

  <p class="txt-w">&ndash; Tak. To… On jest… świetny.</p>

  <p class="txt-w">Polly krzywi się w&nbsp;mroku na widok mojej nogi.</p>

  <p class="txt-w">&ndash; Chciałabyś, żebym wsunęła ci poduszkę pod stopy? Zwykle łóżko je unosi, ale bez prądu musimy radzić sobie inaczej.</p>

  <p class="txt-w">&ndash; Hm… &ndash; Byłoby świetnie nieco unieść nogi, ale myśl, że miałabym nimi poruszyć, sprawia, że zbiera mi się na wymioty. &ndash; Sama nie wiem…</p>

  <p class="txt-w">&ndash; Spuchną, jeśli tego nie zrobimy.</p>

  <p class="txt-w">&ndash; No dobra.</p>

  <p class="txt-w">Polly bardzo delikatnie kładzie moje nogi na stosie poduszek. Czuję mocny ból, ale kiedy kończy, jest odrobinę lepiej.</p>

  <p class="txt-w">&ndash; To może powiesz &ndash; rzuca beztrosko, poklepując poduszki &ndash; dokąd się wybierałaś w&nbsp;taką śnieżycę?</p>

  <p class="txt-w">Wyrywa mi się jęk na myśl o&nbsp;własnej głupocie.</p>

  <p class="txt-w">&ndash; Jechałam do brata. Jest instruktorem narciarstwa na północy. Miałam wyjechać wcześniej, zanim zaczęło mocno sypać. &ndash; Po raz ostatni szperam w&nbsp;torebce z&nbsp;nadzieją na znalezienie telefonu upchniętego w&nbsp;jakiejś przegródce, której jeszcze nie sprawdzałam. &ndash; Będzie się zamartwiał, kiedy nie dojadę.</p>

  <p class="txt-w">&ndash; Jestem pewna, że jutro telefony będą już działały.</p>

  <p class="txt-w">Wciągam gwałtownie powietrze i&nbsp;wyczuwam waniliowy zapach świec. Przypominają mi mgliście wodę kolońską Simona, więc wzdrygam się wewnętrznie.</p>

  <p class="txt-w">&ndash; Oby…</p>

  <p class="txt-w">Przygląda mi się ze zmarszczonymi brwiami.</p>

  <p class="txt-w">&ndash; Jadłaś coś? Jesteś głodna?</p>

  <p class="txt-w">Jeszcze minutę temu powiedziałabym, że absolutnie nie. Ale teraz, gdy ułożyłam się wygodniej na łóżku, pusty żołądek daje o&nbsp;sobie znać. <em class="calibre1">Jestem głodna, mamusiu! Kiedy będziemy jeść?</em></p>

  <p class="txt-w">&ndash; Cóż… Nie chcę sprawiać kłopotu…</p>

  <p class="txt-w">&ndash; Ależ to żaden kłopot! Nie pozwolę ci głodować. &ndash; W&nbsp;jej wzroku jest taka determinacja, gdy to mówi, że zastanawiam się, czy jej mąż nie ma innego zdania na ten temat. &ndash; Zrobię ci kanapkę.</p>

  <p class="txt-w">&ndash; Byłoby świetnie. Dziękuję.</p>

  <p class="txt-w">&ndash; Nie ma sprawy. Z&nbsp;czym lubisz?</p>

  <p class="txt-w">Na tym etapie zjadłabym nawet kurz z&nbsp;podłogi.</p>

  <p class="txt-w">&ndash; Nie ma znaczenia, zjem wszystko. Kanapka, wędliny, cokolwiek.</p>

  <p class="txt-w">Polly tężeje.</p>

  <p class="txt-w">&ndash; Nie powinnaś jeść wędlin w&nbsp;czasie ciąży. Można złapać zakażenie listeriozą, która może zabić dziecko.</p>

  <p class="txt-w">Wiedziałam o&nbsp;tym. Oczywiście, że o&nbsp;tym wiedziałam. Ale po tym horrorze ostatnich godzin zwyczajnie zapomniałam.</p>

  <p class="txt-w">&ndash; Jasne. Oczywiście. To może… tuńczyk? &ndash; Nawet w&nbsp;takiej sytuacji cieknie mi ślinka na myśl o&nbsp;tuńczyku.</p>

  <p class="txt-w">Polly marszczy brwi.</p>

  <p class="txt-w">&ndash; Tuńczyk ma rtęć.</p>

  <p class="txt-w">&ndash; Tak, ale lekarz mi powiedział, że w&nbsp;niewielkich ilościach można…</p>

  <p class="txt-w">&ndash; Chyba tak… &ndash; odpowiada Polly, ale brzmi na lekko rozczarowaną, co wywołuje we mnie poczucie winy. Jako pielęgniarka próbuje udzielać mi porad dla dobra mojego dziecka. Ale puszka tuńczyka nie zaszkodzi, tak powiedział mój lekarz.</p>

  <p class="txt-w">&ndash; Chciałabym jeszcze… &ndash; Urywam z&nbsp;wahaniem.</p>

  <p class="txt-w">Polly unosi brwi.</p>

  <p class="txt-w">&ndash; Tak?</p>

  <p class="txt-w">&ndash; Czy mogłabyś to ty przynieść mi jedzenie, a&nbsp;nie Hank? &ndash; Uśmiecham się przepraszająco. &ndash; On… przy nim czuję się nieco niekomfortowo.</p>

  <p class="txt-w">Przez chwilę obawiam się, że powiedziałam coś złego. Z&nbsp;pewnością uraziłam Polly. No ale przecież musi zdawać sobie sprawę, że jej mąż jest przerażający. A&nbsp;z siniaków na jej nadgarstku można wnioskować, że ma też niezły temperament. Nie będę tu długo, ale wolałabym się trzymać przez ten czas z&nbsp;daleka od tego mężczyzny.</p>

  <p class="txt-w">Na szczęście Polly kiwa głową ze zrozumieniem.</p>

  <p class="txt-w">&ndash; Nie ma problemu.</p>

  <p class="txt-w">Wypuszczam powietrze. Będzie dobrze. Spędzę tu noc, a&nbsp;potem zabiorą mnie do szpitala. Lekarz naprawi moją kostkę i&nbsp;wszystko będzie w&nbsp;porządku.</p>

  <p class="txt-w">Kiedy Polly idzie na górę zrobić mi kanapkę, po raz kolejny grzebię w&nbsp;torebce. Przynajmniej jest w&nbsp;niej mój portfel, tak samo jak karty kredytowe &ndash; chociaż i&nbsp;tak wszystkie mają przekroczone limity. Jednak gdy tak przeglądam jej zawartość, dociera do mnie, że brakuje jeszcze jednej rzeczy.</p>

  <p class="txt-w">Gazu pieprzowego.</p>
</div>


<div class="t-p" id="calibre_link-113">
  <h2 title="ROZDZIAŁ PIĘTNASTY" class="calibre6" id="calibre_link-252"><a href="#calibre_link-114" class="calibre5">ROZDZIAŁ PIĘTNASTY</a></h2>

  <p class="txt-w">Czekając na Polly z&nbsp;moją kanapką, próbuję ignorować dudnienie i&nbsp;łomoty dobiegające z&nbsp;góry przez cienki sufit.</p>

  <p class="txt-w">Głównie brzmią jak kroki. Odróżniam już ciężkie stąpanie Hanka od lżejszych kroków Polly. Czasami dobiegają mnie głosy, ale są bardzo stłumione. Nie jestem w&nbsp;stanie wyłapać żadnego słowa, wiem tylko, że jeden należy do mężczyzny, a&nbsp;drugi do kobiety. Wydają się spięte.</p>

  <p class="txt-w">A potem słyszę głośny trzask.</p>

  <p class="txt-w">Nie wiem, co się tam dzieje, ale z&nbsp;pewnością te stłumione krzyki i&nbsp;przekleństwa pochodzą od Hanka. Spinam się, czekając na kobiecy krzyk, ale nic takiego nie następuje. Przypuszczam, że Polly przywykła już do tego, że Hank na nią krzyczy. Boże, mam nadzieję, że przez przygotowanie dla mnie kanapki nie narobi sobie kłopotów.</p>

  <p class="txt-w">Kiedy Polly wraca z&nbsp;kanapką z&nbsp;tuńczykiem, uśmiech na jej twarzy jest wymuszony. Stawia talerz na tacy obok łóżka. Jestem koszmarnie głodna, ale w&nbsp;chwili obecnej mam inne, ważniejsze potrzeby.</p>

  <p class="txt-w">&ndash; Polly &ndash; mówię żałośnie.</p>

  <p class="txt-w">&ndash; Tak?</p>

  <p class="txt-w">&ndash; Ja… uch… &ndash; Odwracam wzrok. &ndash; Muszę siusiu.</p>

  <p class="txt-w">Polly odsuwa się i&nbsp;jej inteligentne oczy oceniają sytuację. Pół sekundy zajmuje jej zrozumienie, jak trudno byłoby przetransportować mnie do łazienki.</p>

  <p class="txt-w">&ndash; Przyniosę ci basen.</p>

  <p class="txt-w">To straszliwie uwłaczające, że Polly miałaby mi pomagać z&nbsp;basenem, ale w&nbsp;końcu to profesjonalistka, więc jest mi nieco łatwiej. Z&nbsp;pewnością robiła to już wcześniej. Myślałam, że sikanie bez pomocy grawitacji będzie trudniejsze, ale mam tak pełny pęcherz, że nie jest to żaden problem.</p>

  <p class="txt-w">&ndash; Bardzo ci dziękuję &ndash; mówię po wszystkim. &ndash; I&nbsp;bardzo… ekhm… przepraszam.</p>

  <p class="txt-w">&ndash; Nie ma za co &ndash; odpowiada stanowczo. &ndash; To nie twoja wina.</p>

  <p class="txt-w">Kiedy pomaga mi zmienić pozycję, pojawia się znajomy ucisk na macicę. Jestem prawie w&nbsp;ósmym miesiącu, ale słyszałam, że trauma może wywołać przedwczesny poród.</p>

  <p class="txt-w">&ndash; Masz skurcz? &ndash; pyta Polly.</p>

  <p class="txt-w">Zastanawiam się nad jej pytaniem, gdy ucisk mija. Nie wydaje się inny od tych, które miewam już od jakiegoś czasu.</p>

  <p class="txt-w">&ndash; Nie.</p>

  <p class="txt-w">Opuszcza z&nbsp;ulgą ramiona. Pewnie się cieszy, że nie będzie musiała mi pomagać w&nbsp;porodzie dzisiejszej nocy. <em class="calibre1">Ja też, Polly, ja też.</em></p>

  <p class="txt-w">Poprawia mi nogi na poduszkach i&nbsp;zauważam, że mam też spuchnięte kolano. Kiedy przesuwa moją lewą stopę nawet o&nbsp;milimetr, zaciskam zęby, żeby nie zacząć krzyczeć. Ta&nbsp;kostka musi być złamana, nie ma innej możliwości. Pewnie będzie potrzebna operacja, żeby ją poskładać.</p>

  <p class="txt-w">&ndash; Polly &ndash; dyszę &ndash; czy myślisz… Czy mogłabym dostać coś silniejszego na ból? Tylenol… nie pomaga. Równie dobrze mogłabym łykać cukierki.</p>

  <p class="txt-w">&ndash; Jesteś w&nbsp;ciąży &ndash; przypomina mi uprzejmie.</p>

  <p class="txt-w">&ndash; Wiem, ale… &ndash; Zaciskam powieki. &ndash; Nie masz pojęcia, jaki to ból. &ndash; Przełykam przez zaciśnięte gardło. &ndash; Nie wiem, czy w&nbsp;ogóle zdołam dziś zasnąć. A&nbsp;z tym wielkim brzuchem… nie mogę nawet zmienić pozycji.</p>

  <p class="txt-w">&ndash; Mogę ci pomóc. Chcesz więcej poduszek?</p>

  <p class="txt-w">&ndash; Nie. <span class="kptl">NIE</span>. &ndash; Moje słowa są ostrzejsze niż zamierzałam i&nbsp;zaskoczona Polly podrywa głowę. &ndash; Przepraszam, ale to moje dziecko i&nbsp;mój wybór. Jeśli masz coś silniejszego, chcę to wziąć. Dostanę na głowę, jeśli przez całą noc będę musiała tak leżeć.</p>

  <p class="txt-w">Kobieta milczy i&nbsp;przygląda mi się z&nbsp;namysłem.</p>

  <p class="txt-w">&ndash; Proszę cię, Polly. &ndash; Głos mi się łamie na myśl o&nbsp;niekończącej się nocy przede mną, podczas gdy będę uwięziona w&nbsp;tym łóżku z&nbsp;moim wielkim brzuchem i&nbsp;bolesną kostką. &ndash; Błagam cię. Tylko… tylko jedna tabletka. Masz coś, prawda? Musisz mieć…</p>

  <p class="txt-w">&ndash; Tak &ndash; odpowiada w&nbsp;końcu. &ndash; Mam.</p>
</div>


<div class="t-p" id="calibre_link-115">
  <h2 title="ROZDZIAŁ SZESNASTY" class="calibre6" id="calibre_link-253"><a href="#calibre_link-116" class="calibre5">ROZDZIAŁ SZESNASTY</a></h2>

  <p class="txt-w">Kiedy Polly wychodzi, w&nbsp;piwnicy robi się bardzo ciemno.</p>

  <p class="txt-w">Wysoko pod sufitem znajdują się małe okienka, ale wszystkie są już zasypane śniegiem. Omiatam światłem latarki, którą zostawiła mi Polly, biały puch przyciśnięty do grubego szkła i&nbsp;zastanawiam się, czy one się w&nbsp;ogóle otwierają. Kiedy światło dociera do kąta pokoju, wydobywa z&nbsp;mroku pajęczynę, której twórca z&nbsp;pewnością dzieli ze mną to pomieszczenie.</p>

  <p class="txt-w">Uroczo.</p>

  <p class="txt-w">Nie podoba mi się ta piwnica, a&nbsp;zapach środka odkażającego podrażnia mój nos. Pomieszczenie jest tylko częściowo dokończone &ndash; podłogi są wyłożone płytkami, ale na ścianach nadal są gołe cegły. Mam wrażenie, że jestem przetrzymywana w&nbsp;lochu.</p>

  <p class="txt-w">Kostka boleśnie pulsuje i&nbsp;zamykam oczy, usiłując skupić się na oddychaniu, by przetrwać ból. But zaczyna być coraz ciaśniejszy, ale potwornie boję się go ściągnąć. Nie tylko dlatego, że będzie to niewyobrażalnie bolesne, ale też dlatego, że boję się zobaczyć, co się pod nim kryje. Biorąc pod uwagę, jak bardzo mnie boli, obawiam się, że zobaczę białą kość przebijającą się przez moją skórę.</p>

  <p class="txt-w">Oczywiście w&nbsp;takim wypadku lepiej byłoby zdjąć but i&nbsp;pozwolić Polly oczyścić i&nbsp;zdezynfekować ranę, ale nie jestem w&nbsp;stanie się do tego zmusić. Tak czy siak, jutro rano będę w&nbsp;szpitalu.</p>

  <p class="txt-w">Brakuje mi telefonu. Ostatnio praktycznie się z&nbsp;nim nie rozstaję. Jestem pewna, że mam tam setki nieodebranych połączeń od Dennisa. Niby gra rolę wyluzowanego instruktora narciarskiego, ale czasami potrafi się zachowywać jak matka kwoka. Po co ja brałam tę dodatkową zmianę w&nbsp;sklepie? Gdyby nie to, siedziałabym teraz w&nbsp;jego mieszkaniu i&nbsp;piłabym lampkę… No cóż, na pewno nie wina. Może gorącą czekoladę.</p>

  <p class="txt-w">Zastanawiam się, czy Jackson próbował się jeszcze ze mną skontaktować. Nie żebym miała ochotę z&nbsp;nim rozmawiać.</p>

  <p class="txt-w">Wydawało mi się, że po wypadku zostawiłam telefon w&nbsp;aucie, ale teraz nie jestem już tego taka pewna. Zawsze noszę gaz pieprzowy w&nbsp;torebce i&nbsp;fakt, że go tam nie ma, oznacza, że ktoś musiał go wyjąć. Kiedy Polly rozmawiała tu ze mną na dole, Hank musiał przejrzeć moją torebkę i&nbsp;zabrać zarówno telefon, jak i&nbsp;gaz. Nie wiem, dlaczego to zrobił, ale nie ma dobrego powodu, dla którego miałby pozbawić mnie źródła kontaktu ze światem oraz środka do obrony.</p>

  <p class="txt-w">Chociaż nie słyszę, co się dzieje na górze, dobiegają mnie odgłosy kroków. Za każdym razem, gdy ciężki but Hanka ląduje na podłodze, przechodzi mnie dreszcz.</p>

  <p class="txt-w">Drzwi do piwnicy wreszcie się uchylają i&nbsp;słyszę kroki, po czym w&nbsp;pomieszczeniu pojawia się Polly. Ledwie ją widzę w&nbsp;blasku świec, ale w&nbsp;tym oświetleniu jej twarz wydaje się jeszcze bardziej ściągnięta i&nbsp;zmęczona.</p>

  <p class="txt-w">&ndash; Przyniosłam tabletki &ndash; zwraca się do mnie.</p>

  <p class="txt-w">Czuję ukłucie winy. Mała Tuńka i&nbsp;ja mamy wspólny krwiobieg i&nbsp;wszystko, co wezmę, ona też dostanie. Istnieje bardzo krótka lista medykamentów, które są bezpieczne w&nbsp;czasie ciąży, i&nbsp;jestem przekonana, że to, co przyniosła Polly, się na niej nie znajduje.</p>

  <p class="txt-w">Ale na litość boską, moja kostka może być złamana. Jestem tylko człowiekiem.</p>

  <p class="txt-w">&ndash; Co to jest? &ndash; pytam.</p>

  <p class="txt-w">&ndash; Dilaudid.</p>

  <p class="txt-w">Dilaudid. Nie do końca wiem, co to, ale brzmi silnie. Wyobrażam sobie, jak ten koszmarny ból w&nbsp;kostce zmniejsza się do stłumionego pulsowania. Stłumione pulsowanie brzmi jak raj. Zastanawiam się tylko, dlaczego ci ludzie mają w&nbsp;swojej apteczce tak silne leki.</p>

  <p class="txt-w">&ndash; Przyniosę ci wodę &ndash; rzuca Polly.</p>

  <p class="txt-w">Idzie do łazienki, by napełnić szklankę, a&nbsp;warkocz kołysze się na jej plecach. Wychodzi z&nbsp;nalaną do połowy szklanki wodą i&nbsp;dwiema małymi tabletkami na dłoni. Jej rękaw unosi się na tyle, bym znów zauważyła czerwone ślady na jej nadgarstku.</p>

  <p class="txt-w">&ndash; Bardzo ci dziękuję &ndash; mówię, zabierając tabletki z&nbsp;jej dłoni. &ndash; Naprawdę to doceniam.</p>

  <p class="txt-w">&ndash; Oczywiście. Wyraźnie cierpisz, a… nie powinnaś.</p>

  <p class="txt-w">Już mam wrzucić pigułki do ust, gdy coś mnie powstrzymuje. Tak, bardzo cierpię. Ale Tuńki nic nie boli. Liczy na mnie, że nie przyjmę niczego, co mogłoby ją skrzywdzić, a&nbsp;tymczasem ja połykam tabletki jak cukierki.</p>

  <p class="txt-w">&ndash; Co się stało? &ndash; pyta Polly. &ndash; Nie chcesz ich?</p>

  <p class="txt-w">Chcę. Boże, bardzo chcę. Gdyby chodziło tylko o&nbsp;mnie, połknęłabym je i&nbsp;błagała o&nbsp;więcej. Rozpaczliwie pragnę ulgi od bólu. Ale nie jestem już sama. Muszę chronić córkę. Wystarczy już, że wskutek odurzenia znalazłam się w&nbsp;takiej, a&nbsp;nie innej sytuacji. Jak w&nbsp;ogóle mogę rozważać przyjęcie czegoś, co może wpłynąć na mój stan psychiczny. Muszę zachować ostrość umysłu &ndash; dla nas obu.</p>

  <p class="txt-w">&ndash; Wiesz co? &ndash; mówię. &ndash; Chyba masz rację. Nie wezmę tego. To nie jest bezpieczne dla dziecka.</p>

  <p class="txt-w">&ndash; Nie weźmiesz? Myślałam, że bardzo cię boli. &ndash; Wydaje się zaskoczona.</p>

  <p class="txt-w">&ndash; Tak, ale… &ndash; Przyciągam do siebie wełniany koc, wbijam palce w&nbsp;miękki materiał. &ndash; Wytrzymam. Nic mi nie będzie.</p>

  <p class="txt-w">Przygląda mi się przez chwilę bez słowa. Wreszcie potakuje.</p>

  <p class="txt-w">&ndash; Dobrze. Zatrzymaj je, gdybyś zmieniła zdanie.</p>

  <p class="txt-w">&ndash; Nie zmienię &ndash; mówię i&nbsp;odkładam tabletki na komodę obok łóżka.</p>

  <p class="txt-w">&ndash; Mogę jeszcze coś dla ciebie zrobić? &ndash; pyta.</p>

  <p class="txt-w">Ma taki łagodny głos. Widzę delikatne piegi na jej nosie. Po raz kolejny wzdrygam się na myśl o&nbsp;tym ogrze z&nbsp;góry, który łapie ją za nadgarstek na tyle mocno, by zostawić na nim siniaki. Bardzo mi się nie podobało, że krzyczał na nią tak głośno, że słyszałam to przez sufit. Polly, tak samo jak ja, jest ofiarą tego okropnego mężczyzny. Czuję nagłą więź z&nbsp;tą kobietą.</p>

  <p class="txt-w">Obie przeszłyśmy przez coś strasznego. I&nbsp;dla obu z&nbsp;nas koszmar się jeszcze nie skończył.</p>

  <p class="txt-w">&ndash; Właściwie &ndash; zaczynam &ndash; to nie mogę znaleźć mojego telefonu. Nie widziałaś go?</p>

  <p class="txt-w">Patrzy na mnie tępo.</p>

  <p class="txt-w">&ndash; Telefonu?</p>

  <p class="txt-w">&ndash; Komórki &ndash; wyjaśniam. &ndash; Była w&nbsp;mojej torebce, ale nie znalazłam jej, gdy szukałam.</p>

  <p class="txt-w">&ndash; Och. &ndash; Przechyla głowę na bok. &ndash; Może wypadła w&nbsp;twoim samochodzie?</p>

  <p class="txt-w">&ndash; Może…</p>

  <p class="txt-w">A może twój mąż grzebał w&nbsp;mojej torebce i&nbsp;ją zabrał. W&nbsp;tym samym momencie, w&nbsp;którym wyciągnął z&nbsp;niej gaz pieprzowy.</p>

  <p class="txt-w">&ndash; Mogę poszukać &ndash; proponuje. &ndash; Zobaczę, czy nie wypadła w&nbsp;pikapie Hanka.</p>

  <p class="txt-w">&ndash; Dziękuję, bardzo to doceniam. &ndash; Waham się, ponieważ chciałabym podzielić się z&nbsp;nią czymś z&nbsp;mojego życia, co nie jest kłamstwem. &ndash; Uważam, że to, co robisz, jest niesamowite. Ja oszczędzam, żeby móc pójść do szkoły pielęgniarskiej.</p>

  <p class="txt-w">Rozjaśnia jej się wzrok.</p>

  <p class="txt-w">&ndash; Naprawdę?</p>

  <p class="txt-w">&ndash; Tak. Od dziecka chciałam zostać pielęgniarką, odkąd zachorowałam na ospę i&nbsp;tygodniami leżałam w&nbsp;łóżku &ndash; mówię, wiedząc, że wiele osób nadal widzi we mnie małą dziewczynkę. &ndash; Niektóre dzieci bawią się w&nbsp;dom, a&nbsp;ja bawiłam się, że lalki są moimi pacjentami i&nbsp;pomagam im wrócić do zdrowia.</p>

  <p class="txt-w">Śmieje się.</p>

  <p class="txt-w">&ndash; Brzmi znajomo.</p>

  <p class="txt-w">&ndash; Nadal chcę się tym zajmować, ale… &ndash; Niepewnie kładę rękę na brzuchu. &ndash; Może mi to zająć dłużej, niż sądziłam.</p>

  <p class="txt-w">To niedomówienie. Nie jestem sobie w&nbsp;stanie wyobrazić czasu w&nbsp;przyszłości, kiedy będę mogła pójść do szkoły pielęgniarskiej. Nawet zanim rozwaliłam auto, leżało to wyłącznie w&nbsp;sferze marzeń. A&nbsp;teraz…</p>

  <p class="txt-w">&ndash; Trudno się uczyć, mając małe dziecko &ndash; przyznaje Polly.</p>

  <p class="txt-w">Opuszczam wzrok.</p>

  <p class="txt-w">&ndash; Jak już mówiłam, to nie było planowane. Niestety, ciąże się zdarzają. &ndash; Chociaż zawsze można spróbować im zapobiec, jeśli ma się cień szansy. Tylko że ja go nie miałam.</p>

  <p class="txt-w">&ndash; Zgadza się &ndash; mówi miękko. &ndash; Rozumiem.</p>

  <p class="txt-w">Ja natomiast nie mogę zrozumieć, co trzyma Polly w&nbsp;tym małżeństwie. Powiedziała, że nie mają dzieci, więc to nie może być to. Jednak Hank musi mieć nad nią jakąś władzę. Musi być jakiś powód, dla którego z&nbsp;nim jest mimo przemocy.</p>

  <p class="txt-w">Zawsze jest jakiś powód.</p>
</div>


<div class="t-p" id="calibre_link-117">
  <h2 title="ROZDZIAŁ SIEDEMNASTY" class="calibre6" id="calibre_link-254"><a href="#calibre_link-118" class="calibre5">ROZDZIAŁ SIEDEMNASTY</a></h2>

  <p class="txt-w">Źle śpię.</p>

  <p class="txt-w">To żadne zaskoczenie. Dużo bardziej zadziwiające byłoby, gdybym spała dobrze. Pomiędzy gimnastyką dziecka w&nbsp;moim brzuchu i&nbsp;niemożliwym do zniesienia bólem kostki odpływałam w&nbsp;sen na godzinę, po czym budziłam się jak rażona piorunem i&nbsp;zwijałam się z&nbsp;bólu. Praktycznie czuję wory pod swoimi oczami.</p>

  <p class="txt-w">A kiedy tylko zaczynałam spać, śnił mi się Simon. Po odzyskaniu wspomnień tylko o&nbsp;tym mogę myśleć, zwłaszcza w&nbsp;nocy. Śni mi się, że leżę w&nbsp;łóżku tak samo bezbronna jak teraz i&nbsp;błagam go, żeby przestał.</p>

  <p class="txt-w"><em class="calibre1">Proszę. Proszę, nie. Proszę, zejdź ze mnie. Proszę…</em></p>

  <p class="txt-w">Ale w&nbsp;moim śnie on nigdy nie słucha. W&nbsp;prawdziwym życiu też nie posłuchał. Mam na to dowód rosnący w&nbsp;moim brzuchu.</p>

  <p class="txt-w">Wolałabym sobie nie przypomnieć. Zanim się dowiedziałam, byłam szczęśliwsza. Jasne, miałam koszmary, ale te z&nbsp;czasem by znikły. Teraz nawiedzają mnie wspomnienia tego, co mi zrobił. Oraz fakt, że Jackson mi nie uwierzył.</p>

  <p class="txt-w">Czy ktokolwiek mi uwierzy? Jak powiedział Simon, nie mam żadnego dowodu, że to nie był seks za obopólną zgodą.</p>

  <p class="txt-w">Ale muszę coś zrobić. Nie mogę pozwolić, by uszło mu to na sucho. Nie mogę pozwolić, by zrobił to samo innej dziewczynie, jeśli jest szansa, że mogę to powstrzymać.</p>

  <p class="txt-w">Jakieś sto razy w&nbsp;czasie tej nocy sięgałam po tabletki leżące na komodzie. Byłam w&nbsp;takiej desperacji. Ale powstrzymałam się. Te dwie małe tabletki nadal tam leżą. Jestem z&nbsp;siebie dumna. Kiedyś opowiem Tuńce o&nbsp;tym, jak przetrzymałam całą noc ze złamaną kostką bez środków przeciwbólowych i&nbsp;bez prądu &ndash; wszystko dla niej.</p>

  <p class="txt-w">Ale teraz jest już rano, stwierdzam to po ledwie widocznym promyku słońca przebijającym się przez zasypane śniegiem okna pod sufitem. A&nbsp;druga dobra wiadomość jest taka, że kiedy naciskam guzik sterujący łóżkiem, zagłówek się unosi. To znaczy, że wrócił prąd. I&nbsp;że będę mogła się stąd wydostać.</p>

  <p class="txt-w">&ndash; Dzień dobry! &ndash; woła Polly, zapalając w&nbsp;piwnicy światło i&nbsp;idąc do mnie po schodach. Nie wiem, dlaczego jest taka cholernie radosna, ale już mnie to nie obchodzi. &ndash; Jak się masz?</p>

  <p class="txt-w">&ndash; Bywało lepiej &ndash; odmrukuję. Mam koszmarnie zaschnięte usta, ale jedna potrzeba fizjologiczna przewyższa wszystkie inne. &ndash; Możesz mi podać basen?</p>

  <p class="txt-w">Pęcherz zaraz mi pęknie. No, może nie pęknie, ale zdecydowanie jestem o&nbsp;krok od posikania się.</p>

  <p class="txt-w">Noga pulsuje mi bólem, gdy Polly pomaga mi się przesunąć, aby włożyć pode mnie basen. Ostatnio czekałam, aż wyjdzie, by z&nbsp;niego skorzystać, ale teraz sikam od razu, gdy tylko basen znajduje się pode mną. Nie jestem w&nbsp;stanie wytrzymać ani sekundy dłużej.</p>

  <p class="txt-w">Polly znika w&nbsp;łazience, żeby zapewnić mi odrobinę prywatności, a&nbsp;potem wychodzi, by zabrać basen i&nbsp;go opróżnić. Przez cały czas nuci pod nosem. Kiedy sięga za głowę, by poprawić warkocz, zauważam, że ślad na jej nadgarstku jest teraz szkarłatny.</p>

  <p class="txt-w">&ndash; Możemy już zadzwonić po karetkę? &ndash; pytam ją.</p>

  <p class="txt-w">W świetle świec wczoraj wieczorem nie widziałam, że ma aż tyle piegów, ale teraz, w&nbsp;dziennym świetle, widzę, że&nbsp;ma ich mnóstwo. A&nbsp;pod nimi jej skóra jest niemal śmiertelnie blada.</p>

  <p class="txt-w">&ndash; Po karetkę?</p>

  <p class="txt-w">Odsuwam kosmyk spoconych włosów z&nbsp;twarzy. W&nbsp;nocy musiało wrócić ogrzewanie i&nbsp;teraz całe ciało mam pokryte lepką warstwą potu.</p>

  <p class="txt-w">&ndash; Muszę jechać do szpitala.</p>

  <p class="txt-w">&ndash; Och. &ndash; Krzywi się przepraszająco. &ndash; Cóż, linia telefoniczna nadal nie działa.</p>

  <p class="txt-w"><em class="calibre1">Co?</em> Taka ewentualność nawet nie przyszła mi do głowy.</p>

  <p class="txt-w">&ndash; A&nbsp;komórki?</p>

  <p class="txt-w">&ndash; Nie mamy tutaj zasięgu! &ndash; Śmieje się, jakbym powiedziała coś niedorzecznego. &ndash; Przykro mi, ale wygląda na to, że utknęłaś tu na dłużej.</p>

  <p class="txt-w">&ndash; Czy w&nbsp;takim razie Hank nie może mnie zawieźć do szpitala? &ndash; Nie mam ochoty przebywać z&nbsp;tym mężczyzną sam na sam, ale to lepsze niż tkwienie tutaj.</p>

  <p class="txt-w">&ndash; Obawiam się, że nie. Wciąż leży kilkumetrowa warstwa śniegu, jesteśmy odcięci od świata. Pług przejedzie dopiero wieczorem albo nawet jutro.</p>

  <p class="txt-w">O nie. Nie, nie, <span class="kptl">NIE</span>. Nie zostanę tu kolejny dzień. Czy jej odbiło? Spoglądam na okna pod samym sufitem, które rzeczywiście są całe zasypane śniegiem.</p>

  <p class="txt-w">&ndash; Bardzo mnie boli &ndash; mówię ostrzej, niż zamierzałam. &ndash; Nie możecie tego przyśpieszyć?</p>

  <p class="txt-w">Polly mruga zaskoczona, a&nbsp;mnie przejmuje poczucie winy. Nie chciałam zwracać się do niej tak agresywnie. Wystarczy, że ma męża, który się nad nią znęca, nie potrzeba jej kolejnej osoby w&nbsp;domu, która się na niej wyżywa. Powinnyśmy się trzymać razem.</p>

  <p class="txt-w">&ndash; Przepraszam &ndash; mówię szybko. &ndash; Po prostu wydaje mi się, że nie dam rady tak długo czekać. Ten pług nie mógłby przyjechać szybciej?</p>

  <p class="txt-w">&ndash; Ja… Przykro mi, że nie jest inaczej, Tegan. Naprawdę.</p>

  <p class="txt-w">&ndash; Nie chcę narzekać. Ale po prostu strasznie mnie boli.</p>

  <p class="txt-w">&ndash; Wiem &ndash; mruczy spod zmarszczonych brwi. &ndash; Widzę.</p>

  <p class="txt-w">Otwieram usta, nie wiedząc, co chcę powiedzieć. Najwyraźniej Polly nie może nic dla mnie teraz zrobić. Nie przerzuci tych zwałów śniegu. Ale wiem też, że moją kostkę koniecznie musi zobaczyć lekarz, jeśli chcę, żeby kiedyś doszła do siebie, i&nbsp;trzeba też sprawdzić, czy z&nbsp;Tuńką wszystko jest w&nbsp;porządku. A&nbsp;poza tym ktoś musi mi ściągnąć ten but z&nbsp;lewej nogi.</p>

  <p class="txt-w">&ndash; Posłuchaj mnie &ndash; zwraca się do mnie Polly &ndash; zadzwonię po karetkę, kiedy tylko wróci sygnał w&nbsp;telefonie. A&nbsp;jeśli wcześniej drogi zostaną odśnieżone, to Hank zawiezie cię do szpitala. Zadbam o&nbsp;to.</p>

  <p class="txt-w">&ndash; Okej. Dziękuję.</p>

  <p class="txt-w">&ndash; No i&nbsp;oczywiście &ndash; dodaje &ndash; natychmiast damy znać Jacksonowi, że nic ci nie jest, jeśli podasz nam jego numer.</p>

  <p class="txt-w">Patrzę na nią nic nierozumiejącym wzrokiem.</p>

  <p class="txt-w">&ndash; Co?</p>

  <p class="txt-w">&ndash; Jackson &ndash; powtarza. &ndash; Twój mąż.</p>

  <p class="txt-w">No tak. Zapomniałam już o&nbsp;tej głupiej historyjce. Jackson, mój przystojny mąż prawnik. Dlaczego jej nie powiedziałam, że nie ma żadnego męża? Teraz wstydzę się do tego przyznać, więc muszę ciągnąć to kłamstwo.</p>

  <p class="txt-w">&ndash; Tak, jasne. Dziękuję.</p>

  <p class="txt-w">&ndash; No więc &ndash; uśmiecha się do mnie, przywołując na twarz fałszywą radość &ndash; co chcesz zjeść na śniadanie?</p>

  <p class="txt-w">Leżę przez chwilę i&nbsp;czekam, aż Tuńka powie, na co ma ochotę. Ale ona milczy.</p>

  <p class="txt-w">&ndash; Wystarczą tosty &ndash; mamroczę.</p>

  <p class="txt-w">&ndash; Już się robi! &ndash; świergocze Polly.</p>

  <p class="txt-w">Wbiega na schody, pokonując po dwa naraz. Dopiero kiedy znika za drzwiami, przypominam sobie o&nbsp;gazie pieprzowym, który zniknął z&nbsp;mojej torebki. I&nbsp;o telefonie, którego nigdzie nie mogłam znaleźć, mimo że jestem pewna, że wkładałam go do torebki.</p>

  <p class="txt-w">A co, jeśli śnieg został już odgarnięty? Co, jeśli telefony działają?</p>

  <p class="txt-w">Co, jeśli Hank nie chce, żebym stąd wyjechała?</p>
</div>


<div class="t-p" id="calibre_link-119">
  <h2 title="ROZDZIAŁ OSIEMNASTY" class="calibre6" id="calibre_link-255"><a href="#calibre_link-120" class="calibre5">ROZDZIAŁ OSIEMNASTY</a></h2>

  <p class="txt-w">Przepłakałam większość poranka.</p>

  <p class="txt-w">Nie bez przerwy. To nie tak, że wylewam wodospad łez, odkąd Polly powiedziała mi, że nie mogę jeszcze pojechać do szpitala. Ale mniej więcej co pół godziny w&nbsp;gardle rośnie mi gula i&nbsp;nim zdążę się zorientować, łzy wypływają z&nbsp;moich oczu.</p>

  <p class="txt-w">Dopiero co do płaczu doprowadziło mnie układanie pasjansa.</p>

  <p class="txt-w">Polly przyniosła mi talię kart i&nbsp;postawiła przede mną tacę. Telewizja nie działa, więc potrzebowałam się czymś zająć, żeby nie skupiać się na własnej niekomfortowej sytuacji. Rozłożyłam karty do pasjansa, ale zaczęłam myśleć o&nbsp;tym, że to Dennis nauczył mnie go układać, kiedy miałam jakieś pięć lat. Uwielbiał grać w&nbsp;karty i&nbsp;nauczył mnie każdej możliwej gry &ndash; od Piotrusia do pokera. Próbował też nauczyć mnie tasowania jedną ręką, ale niezależnie od tego, ile razy próbowałam, karty zawsze mi się rozsypywały.</p>

  <p class="txt-w">Nic więc dziwnego, że zaczęłam myśleć o&nbsp;Dennisie. O&nbsp;tym, jak teraz pewnie krąży po mieszkaniu i&nbsp;zamartwia się, co się ze mną stało. Najbardziej na świecie chciałabym mieć teraz przy sobie telefon. Nawet jeśli zasięg szwankuje, może udałoby się wysłać wiadomość i&nbsp;dać mu znać, że żyję.</p>

  <p class="txt-w">Zastanawiam się też, co z&nbsp;Simonem Lamarem. Ciekawe, czy się martwi, że pójdę na policję, żeby go zgłosić. Szkoda, że nie dosłyszałam, co chciał mi powiedzieć Jackson tuż przed wypadkiem.</p>

  <p class="txt-w">W południe Polly schodzi do mnie z&nbsp;talerzem jedzenia. Cokolwiek to jest, pachnie apetycznie. Ocieram łzy z&nbsp;oczu i&nbsp;składam karty na kupkę, żeby móc zjeść.</p>

  <p class="txt-w">&ndash; Czas na lunch! &ndash; woła Polly.</p>

  <p class="txt-w">Stawia talerz na tacy przede mną. Jest na nim kanapka z&nbsp;grillowanym kurczakiem na idealnie opieczonym chlebie oraz porcja frytek. Pokroiła nawet kanapkę na ćwiartki.</p>

  <p class="txt-w">&ndash; Dziękuję &ndash; mówię. &ndash; Pięknie pachnie.</p>

  <p class="txt-w">&ndash; Cała przyjemność po mojej stronie.</p>

  <p class="txt-w">Zerkam znad kanapki na zasnute śniegiem okno.</p>

  <p class="txt-w">&ndash; Pług już przyjechał?</p>

  <p class="txt-w">Uśmiech spełza z&nbsp;jej twarzy.</p>

  <p class="txt-w">&ndash; Przykro mi, nie. Jeszcze nie.</p>

  <p class="txt-w">Polly sięga po karty, żeby mi nie przeszkadzały, ale łapię ją za nadgarstek. To ten sam, na którym są fioletowe siniaki, i&nbsp;krzywi się, gdy ją dotykam.</p>

  <p class="txt-w">&ndash; Przepraszam &ndash; mówię. &ndash; Ale czy mogłabym zatrzymać karty? Strasznie tu nudno, wiesz?</p>

  <p class="txt-w">&ndash; Jasne, oczywiście. &ndash; Zatrzymuje się, nie wypuszczając kart z&nbsp;ręki. &ndash; A&nbsp;może chciałabyś zagrać w&nbsp;coś razem?</p>

  <p class="txt-w">&ndash; Pewnie. &ndash; Wszystko jest lepsze od pasjansa. &ndash; W&nbsp;co lubisz grać?</p>

  <p class="txt-w">Polly stuka się paznokciem w&nbsp;podbródek. Zauważam, że jest obgryziony do skóry.</p>

  <p class="txt-w">&ndash; Znam remika, oczko, tysiąca…</p>

  <p class="txt-w">Mimo bólu, niemal wybucham śmiechem. Brzmi jak dobór gier, w&nbsp;które mogłaby grać czyjaś babcia. Ale z&nbsp;drugiej strony w&nbsp;Polly jest coś staroświeckiego, w&nbsp;tych jej kwiecistych swetrach i&nbsp;długim warkoczu.</p>

  <p class="txt-w">&ndash; No to zagrajmy w&nbsp;remika.</p>

  <p class="txt-w">Polly rozdaje po trzynaście kart, a&nbsp;ja odgryzam kęs kanapki. Smakuje tak samo dobrze, jak pachnie. Kiedyś lubiłam gotować i&nbsp;zawsze sobie wyobrażałam, że kiedy wyjdę za mąż, będę szykowała wystawne kolacje dla mnie i&nbsp;mojego męża.</p>

  <p class="txt-w">Teraz oczywiście mogę o&nbsp;tym zapomnieć. Pewnie nigdy nie wyjdę za mąż. Dlaczego niby miałabym wyjść? Od teraz będę już tylko ja i&nbsp;Tuńka.</p>

  <p class="txt-w">&ndash; Jesteś niesamowitą kucharką &ndash; chwalę ją, podnosząc swoje karty. To prawda, jej barbecue to chyba najlepszy sos, jaki kiedykolwiek jadłam.</p>

  <p class="txt-w">Polly siada na małym drewnianym krześle obok łóżka.</p>

  <p class="txt-w">&ndash; Muszę. Hank jest beznadziejny w&nbsp;kuchni. Umarlibyśmy z&nbsp;głodu!</p>

  <p class="txt-w">Na dźwięk imienia jej męża czuję na języku gorzki posmak, mimo pysznego jedzenia stojącego przede mną. Jak ona może mówić o&nbsp;tym potworze z&nbsp;uśmiechem na ustach?</p>

  <p class="txt-w">&ndash; Może Hank mógłby się nauczyć szykować sam jedzenie &ndash; mówię, podnosząc asa. &ndash; Nie musisz robić wszystkiego za niego.</p>

  <p class="txt-w">&ndash; Ale ja lubię gotować mężowi &ndash; mówi szybko. &ndash; Ciężko pracuje i&nbsp;zasługuje na porządny posiłek, kiedy wraca do domu. Nie ma w&nbsp;tym nic złego, prawda?</p>

  <p class="txt-w">&ndash; Nie. Tylko… Ty już nie pracujesz na cały etat jako pielęgniarka?</p>

  <p class="txt-w">&ndash; Właściwie… &ndash; Spogląda na swoje obgryzione paznokcie. &ndash; Nie pracuję na cały etat. Ani… wcale. Przynajmniej nie w&nbsp;tej chwili. Hank… chciał, żebym została w&nbsp;domu. Tak woli.</p>

  <p class="txt-w">Dzwonki alarmowe szaleją w&nbsp;mojej głowie. Czy nie tak właśnie robią przemocowi, kontrolujący mężowie swoim żonom &ndash; zmuszają je do rzucenia pracy, żeby móc być jedynymi żywicielami rodziny? Patrząc na jej smutną minę, wyraźnie widać, że nie chciała odchodzić, ale jestem pewna, że Hank nie chciał, by koleżanki z&nbsp;pracy zauważyły siniaki, jakie na niej zostawia.</p>

  <p class="txt-w">Więc siedzi całymi dniami sama w&nbsp;tej opuszczonej chacie na odludziu. Nie ma nawet komórki, żeby móc nawiązać kontakt ze światem zewnętrznym.</p>

  <p class="txt-w">&ndash; Po prostu wydaje mi się, że nie powinnaś się czuć zobligowana do przygotowywania mu każdego posiłku &ndash; mówię. Polly przygląda mi się bez słowa, więc próbuję obrócić to w&nbsp;żart. &ndash; Po coś w&nbsp;końcu wynaleziono mikrofalówki.</p>

  <p class="txt-w">&ndash; Mikrofalówki! &ndash; Polly jest urażona i&nbsp;rzuca kartę na kupkę przed nami. &ndash; Oj nie, Hank nigdy… To znaczy, nie sądzę, by robienie jedzenia w&nbsp;mikrofalówce było dobrym pomysłem. Ty gotujesz swojemu mężowi kolacje w&nbsp;mikrofalówce?</p>

  <p class="txt-w">Nie. Ale przecież ja nie mam męża.</p>

  <p class="txt-w">&ndash; Żartuję tylko &ndash; mówię w&nbsp;końcu i&nbsp;zabieram z&nbsp;kupki asa. &ndash; Ale… Hank ma… po prostu uważam, że ma szczęście, że na ciebie trafił.</p>

  <p class="txt-w">Obserwuję jej twarz, chcąc sprawdzić jej reakcję na moje słowa. Jest dla mnie oczywiste, że Polly ma wyprany mózg i&nbsp;wierzy, że musi od rana do nocy usługiwać mężowi. Dla niego rzuciła nawet swoją ukochaną pracę. Na jej twarzy pojawia się znów ta smutna mina, a&nbsp;kiedy otwiera usta, jestem prawie pewna, że chce mi się zwierzyć, ale po chwili potrząsa głową, jakby sama do siebie. Widocznie to jeszcze nie ten czas.</p>

  <p class="txt-w">Chcę pomóc Polly. Sama nie mam nikogo, ale przynajmniej mogłabym zrobić coś dla niej.</p>

  <p class="txt-w">&ndash; Hank i&nbsp;ja jesteśmy ze sobą szczęśliwi &ndash; mówi w&nbsp;końcu, patrząc na karty w&nbsp;swojej ręce. &ndash; A&nbsp;twój mąż? Musi być podekscytowany z&nbsp;powodu dziecka.</p>

  <p class="txt-w">Odsuwam od siebie niepokojące myśli, które zalęgły się gdzieś z&nbsp;tyłu mojej głowy. Będzie mi strasznie trudno wychowywać dziecko samotnie. Czasami to wyobrażenie zupełnie mnie przytłacza. Wcześniej przynajmniej wierzyłam, że będę miała pieniądze, które dużo mi ułatwią. Ale teraz jest już dla mnie jasne, że będę tylko ja i&nbsp;Tuńka, spłukane do cna.</p>

  <p class="txt-w">&ndash; Tak, bardzo się cieszy. &ndash; Słowa, które wychodzą z&nbsp;moich ust, brzmią mniej przekonująco, niżbym chciała.</p>

  <p class="txt-w">&ndash; To wspaniale &ndash; mówi Polly. &ndash; Długo jesteście małżeństwem?</p>

  <p class="txt-w">Mała Tuńka wciska łokieć albo kolano pod moje żebro i&nbsp;wiercę się, co wywołuje znów ten elektryzujący ból w&nbsp;prawej nodze.</p>

  <p class="txt-w">&ndash; Dwa lata.</p>

  <p class="txt-w">&ndash; I&nbsp;już dziecko w&nbsp;drodze. &ndash; Wyrzuca króla, którego natychmiast przejmuję. &ndash; Idealnie.</p>

  <p class="txt-w">Znów rodzi się we mnie chęć, by jej o&nbsp;wszystkim powiedzieć. Naprawdę o&nbsp;wszystkim. O&nbsp;tym, jak poznałam Simona w&nbsp;barze, o&nbsp;dwóch kreskach na teście ciążowym, a&nbsp;w końcu o&nbsp;przyprawiającym o&nbsp;mdłości wspomnieniu, że zostałam odurzona i&nbsp;zgwałcona. Jedynymi osobami, którym o&nbsp;tym powiedziałam, są sam zainteresowany i&nbsp;Jackson, który mi nie uwierzył. Ale mam w&nbsp;sobie dziwną pewność, że Polly by mi uwierzyła. Zrozumiałaby to.</p>

  <p class="txt-w">Może powiem jej, jak skończymy rozgrywkę.</p>

  <p class="txt-w">&ndash; Kończę! &ndash; mówię po chwili, wykładając ostatnie karty z&nbsp;ręki.</p>

  <p class="txt-w">Polly marszczy brwi. Przygląda się moim kartom leżącym na stole i&nbsp;kręci głową.</p>

  <p class="txt-w">&ndash; To nie jest sekwens.</p>

  <p class="txt-w">&ndash; Jest.</p>

  <p class="txt-w">&ndash; Nie, nie jest. &ndash; Stuka palcem w&nbsp;karty. Zupełnie jakby rozmawiała z&nbsp;dzieckiem. &ndash; As jest najniższy. Dama-król-as to nie sekwens.</p>

  <p class="txt-w">&ndash; As może być najniższy albo najwyższy.</p>

  <p class="txt-w">&ndash; Nie. &ndash; Zaciska usta. &ndash; As jest tylko najniższy. Gram w&nbsp;tę grę przez całe życie i&nbsp;nigdy nie było tak, żeby as był najwyższy.</p>

  <p class="txt-w">&ndash; Ja gram według takich zasad.</p>

  <p class="txt-w">&ndash; Ale to oszustwo. &ndash; Oczy jej błyszczą. Wydaje się mocno zirytowana jak na głupią grę. Jednak już chwilę później rozluźnia spięte ramiona. &ndash; Niech będzie. Jesteś moim gościem, więc możemy grać po twojemu.</p>

  <p class="txt-w">Potakuję i&nbsp;zastanawiam się, jak często jest zmuszana do ustępstw we własnym domu. Wydaje się do tego przyzwyczajona.</p>

  <p class="txt-w">Lewa kostka pulsuje mi boleśnie poprzez but i&nbsp;nie umiem się nie skrzywić. Polly zauważa moją reakcję i&nbsp;jej wzrok wędruje za moim do lewej stopy.</p>

  <p class="txt-w">&ndash; Naprawdę powinnyśmy ściągnąć ten but &ndash; mówi zmartwionym głosem. &ndash; Jeśli jest tam jakiś uraz…</p>

  <p class="txt-w">&ndash; Nie &ndash; przerywam jej, zanim dokończy myśl. Nie chcę widzieć, co się skrywa pod butem. Tak jak wtedy, gdy byłam dzieckiem i&nbsp;zabiłam pająka ciężką książką, a&nbsp;potem przez wiele dni bałam się ją podnieść. W&nbsp;końcu prosiłam o&nbsp;to Dennisa, bo on nie miał problemu z&nbsp;zabijaniem robactwa ani z&nbsp;pozbywaniem się trucheł. Ja nie mogłam nic na to poradzić. Wiedziałam, że to, co znajduje się pod książką, nie może wyglądać dobrze i&nbsp;bałam się to zobaczyć.</p>

  <p class="txt-w">Dokładnie tak samo czuję się ze swoją kostką. Biorąc pod uwagę, jak bardzo boli, nie może tam być nic dobrego. Zdaję sobie sprawę, że w&nbsp;końcu będę musiała zdjąć but, ale postaram się to przeciągać, ile się da.</p>

  <p class="txt-w">&ndash; To twoja decyzja &ndash; mówi łagodnie Polly. &ndash; Ale bardzo mnie to martwi. W&nbsp;końcu noga spuchnie ci tak bardzo, że but zacznie uciskać na nerwy i&nbsp;naczynia żylne. Na twoim miejscu wolałabym go zdjąć.</p>

  <p class="txt-w">&ndash; Jest dobrze. Dziś lub jutro rano będę już przecież w&nbsp;szpitalu.</p>

  <p class="txt-w">&ndash; Tak &ndash; przyznaje powoli. &ndash; To prawda. &ndash; Odchrząkuje i&nbsp;kiwa głową. &ndash; Chcesz zagrać jeszcze raz?</p>

  <p class="txt-w">&ndash; Nie trzeba. &ndash; Ziewam przeciągle i&nbsp;nieco na wyrost. &ndash; Czuję się trochę zmęczona. Zdrzemnę się.</p>

  <p class="txt-w">Tak naprawdę to chcę się pozbyć Polly. Ale kiedy moją twarz wykrzywia kolejne ziewnięcie, dociera do mnie, że naprawdę jestem śpiąca. Przypuszczam, że to dość zrozumiałe z&nbsp;uwagi na to, że w&nbsp;nocy praktycznie nie spałam, a&nbsp;poza tym rozwija się we mnie nowy człowiek.</p>

  <p class="txt-w">Rzuca mi współczujące spojrzenie.</p>

  <p class="txt-w">&ndash; Oczywiście. Prześpij się. Zgaszę po drodze światło.</p>

  <p class="txt-w">&ndash; Właściwie &ndash; mówię szybko &ndash; wolałabym, żeby zostało zapalone.</p>

  <p class="txt-w">&ndash; Oczywiście &ndash; zgadza się. &ndash; Jak sobie życzysz.</p>

  <p class="txt-w">Potem zabiera pusty talerz po jedzeniu i&nbsp;wchodzi na schody. Tuż przed zatrzaśnięciem za sobą drzwi zapomina o&nbsp;mojej prośbie i&nbsp;gasi światło. Zostaję pogrążona w&nbsp;ciemności.</p>

  <p class="txt-w">&ndash; Polly! &ndash; wołam za nią. &ndash; Polly!</p>

  <p class="txt-w">Ale ona mnie nie słyszy. Już poszła, a&nbsp;ja się obawiam, że jeśli będę krzyczeć, to Hank mi odpowie. Prawda jest też taka, że w&nbsp;ciemności się lepiej śpi.</p>

  <p class="txt-w">Zamykam więc oczy i&nbsp;daję się pochłonąć snom.</p>
</div>


<div class="t-p" id="calibre_link-121">
  <h2 title="ROZDZIAŁ DZIEWIĘTNASTY" class="calibre6" id="calibre_link-256"><a href="#calibre_link-122" class="calibre5">ROZDZIAŁ DZIEWIĘTNASTY</a></h2>

  <p class="txt-w">Budzi mnie jakiś łomot dochodzący z&nbsp;góry.</p>

  <p class="txt-w">Pomiędzy czasem, gdy jadłam lunch, a&nbsp;chwilą obecną, słońce zdążyło już zajść. Wszystkie okna są w&nbsp;dalszym ciągu całkowicie zasypane śniegiem. Zerkam na zegarek i&nbsp;mrużę oczy, spoglądając na wyświetlacz. Ledwie dostrzegam cyfry.</p>

  <p class="txt-w">Jest ósma. O&nbsp;mój Boże. Jak mogłam tak długo spać?</p>

  <p class="txt-w">Często słyszę dźwięki dobiegające z&nbsp;góry, ale rzadko takie głośne. Hank krzyczy na żonę i&nbsp;nie jest to pierwszy raz. Nawet przez ścianę dobiega mnie jego furia.</p>

  <p class="txt-w">Polly coś odpowiada. Nie rozumiem wypowiadanych przez nią słów, ale drżenie w&nbsp;jej głosie sprawia, że kurczę się w&nbsp;sobie.</p>

  <p class="txt-w">Potem rozlega się odgłos kroków Hanka, który wstrząsa domem w&nbsp;posadach. Ze wstrzymanym oddechem czekam na dźwięk otwierających się drzwi do piwnicy. Zejdzie tu do mnie? Ten człowiek mnie przeraża.</p>

  <p class="txt-w">Jeśli będzie chciał mnie skrzywdzić, jak sobie poradzę? Nie mogę od niego uciec. Z&nbsp;łatwością wyładuje na mnie swój gniew. Jestem w&nbsp;pułapce. Nawet gdybym nie była w&nbsp;ciąży i&nbsp;nie miała złamanej kostki, Hank bez problemu by sobie ze mną poradził &ndash; jestem całkowicie bezbronna.</p>

  <p class="txt-w">Ale nie. Kroki się oddalają, aż w&nbsp;końcu znikają całkiem.</p>

  <p class="txt-w">Dopiero kiedy milkną, rytm mojego serca wraca do normy. Pocieram oczy i&nbsp;próbuję się pozbyć mgły mózgowej. Nie sądzę, bym od czasu rozpoczęcia trzeciego trymestru przespała ciągiem tyle godzin. A&nbsp;co gorsza, nadal czuję się zmęczona. Jakbym była zamroczona kacem, w&nbsp;ustach mam Saharę i&nbsp;nieprzyjemny posmak.</p>

  <p class="txt-w">Wracam myślami do lunchu, który przyniosła mi Polly. Kwaśny posmak w&nbsp;ustach przypisywałam naszej rozmowie, ale teraz nie jestem już tego taka pewna. Czy to możliwe, że dosypała mi czegoś do jedzenia i&nbsp;dlatego tak długo spałam? Czy ona jest zdolna do czegoś takiego?</p>

  <p class="txt-w">Nie, wątpię, żeby Polly się do tego posunęła. W&nbsp;końcu nawet niechętnie dała mi pigułki przeciwbólowe z&nbsp;obawy, że mogą zaszkodzić dziecku.</p>

  <p class="txt-w">Ale Hank mógłby.</p>

  <p class="txt-w">Teraz, gdy mój wzrok już przyzwyczaił się do ciemności, zauważam talerz z&nbsp;jedzeniem stojący na tacy obok mojego łóżka. Wygląda jak spaghetti z&nbsp;klopsikami, chociaż ewidentnie stoi tu już dłuższy czas, ponieważ sos jest mocno zastygnięty. Polly musiała zejść na dół i&nbsp;zostawić to dla mnie, kiedy trwałam w&nbsp;tym przypominającym śpiączkę śnie. Jedzenie wygląda, jakby lepsze czasy miało już za sobą, ale pochłonęłabym je bez zastanowienia, gdyby mój pęcherz nie domagał się opróżnienia. Potrzebuję basenu, na przedwczoraj.</p>

  <p class="txt-w">&ndash; Polly! &ndash; wołam. &ndash; Polly!</p>

  <p class="txt-w">Mam nadzieję, że jest w&nbsp;pobliżu i&nbsp;mnie usłyszy. Nie wiem, ile jeszcze zdołam wytrzymać. Nie wiem, co byłoby gorsze &ndash; upokorzenie, że zmoczyłam łóżko, czy ból spowodowany koniecznością wstania z&nbsp;niego, żeby wymieniła pościel. Tak czy siak niedługo będę już w&nbsp;drodze do szpitala.</p>

  <p class="txt-w">&ndash; Polly! &ndash; krzyczę raz jeszcze. Niepokoję się.</p>

  <p class="txt-w">Z góry dobiegało dużo hałasów, a&nbsp;Hank krzyczał. Co, jeśli Polly jest ranna? Co, jeśli nie może do mnie zejść, ponieważ kuli się gdzieś w&nbsp;kącie zakrwawiona i&nbsp;posiniaczona?</p>

  <p class="txt-w">Wreszcie drzwi piwniczne się uchylają i&nbsp;zapala się światło. Nastawiam się na dudniące kroki Hanka, ale na szczęście rozlega się lekkie stąpanie Polly. Nic jej nie jest.</p>

  <p class="txt-w">&ndash; Dobry wieczór! &ndash; odzywa się napiętym głosem. Warkocz kołysze się za jej plecami, gdy idzie po schodach. Chwilę później staje u&nbsp;stóp mojego łóżka.</p>

  <p class="txt-w">A mnie zapiera dech w&nbsp;piersi.</p>

  <p class="txt-w">Polly ma fioletowe siniaki pod oboma oczami. Temperament Hanka wyraźnie wymknął się spod kontroli.</p>

  <p class="txt-w">Jednak gdy podchodzi bliżej, dociera do mnie, że wcale nie ma żadnych siniaków. To tylko złudzenie wywołane cieniami w&nbsp;tym ciemnym pomieszczeniu. Ma natomiast ciemne wory pod oczami, które na jej bladej twarzy odznaczają się bardziej niż zwykle. Wygląda na wyczerpaną. Nie zauważam też na jej ciele żadnych nowych śladów, ale pod ubraniami wiele można ukryć.</p>

  <p class="txt-w">&ndash; Odpoczęłaś? &ndash; zwraca się do mnie. &ndash; Przyniosłam ci kolację, ale spałaś jak zabita!</p>

  <p class="txt-w">&ndash; Tak, przepraszam &ndash; mamroczę. &ndash; I… hm… potrzebowałabym… basenu. Pilnie.</p>

  <p class="txt-w">&ndash; Oczywiście.</p>

  <p class="txt-w">Sięga, by zabrać tacę, aby mi nie przeszkadzała, i&nbsp;może to tylko moja wyobraźnia, ale wydaje mi się, że krzywi się, jakby zabolała ją ręka albo żebro. Jednak mogę się mylić, bo podśpiewuje sobie pod nosem, gdy udaje się do łazienki po naczynie. Kiedy tam jest, czuję łaskotanie w&nbsp;gardle i&nbsp;mimowolnie odkasłuję, przez co wypływa ze mnie kropla moczu. To było nieuniknione, ale w&nbsp;żaden sposób nie jest mniej upokarzające.</p>

  <p class="txt-w">&ndash; Polly &ndash; odzywam się, gdy wychodzi z&nbsp;łazienki z&nbsp;basenem w&nbsp;ręce. &ndash; Ja… hm… mogłam trochę zmoczyć prześcieradło.</p>

  <p class="txt-w">&ndash; Och! &ndash; Praktycznie omija mnie wzrokiem. &ndash; Nie martw się tym. Rozłożyłam podkład na materacu. Po prostu go wymienię.</p>

  <p class="txt-w">Po czym zabiera się do pracy, nie robiąc z&nbsp;tego wielkiej sprawy. Cholerna szkoda, że Hank zmusił ją do rezygnacji z&nbsp;pracy. Czuję się winna, że poza tym wszystkim, co ma na głowie, musi jeszcze zajmować się mną, a&nbsp;jednocześnie mam ochotę na nią wrzasnąć, że droga nie jest dość szybko odśnieżana. Biedna kobieta już i&nbsp;tak ma za dużo zmartwień.</p>

  <p class="txt-w">&ndash; Bardzo ci dziękuję, Polly &ndash; mówię, kiedy pomogła mi już z&nbsp;basenem.</p>

  <p class="txt-w">Polly mruga do mnie okiem, po czym wyciąga spode mnie prześcieradło i&nbsp;zastępuje je świeżym.</p>

  <p class="txt-w">&ndash; Nie ma za co. Podgrzać ci jedzenie?</p>

  <p class="txt-w">&ndash; Nie, jest w&nbsp;porządku. &ndash; Wbijam widelec w&nbsp;zimne spaghetti. &ndash; Nie chcę, żebyś miała przeze mnie jakieś kłopoty.</p>

  <p class="txt-w">&ndash; To żaden kłopot.</p>

  <p class="txt-w">&ndash; Jestem przekonana, że już to słyszałaś, ale masz niesamowicie troskliwą naturę. Będziesz wyjątkową matką, kiedy doczekasz się swoich dzieci.</p>

  <p class="txt-w">Zastyga w&nbsp;połowie składania jednego z&nbsp;prześcieradeł. Jej twarz tężeje, ale po chwili rozciąga się w&nbsp;uśmiechu.</p>

  <p class="txt-w">&ndash; Dziękuję. To miło z&nbsp;twojej strony.</p>

  <p class="txt-w">&ndash; Ja będę pewnie okropną matką. &ndash; Wpycham duży kęs spaghetti do ust i&nbsp;żuję przez chwilę. &ndash; Nie mam o&nbsp;tym pojęcia. Nie umiem jeszcze gotować. Nie wiem nawet, jak założyć pieluszkę. Szczerze mówiąc, jestem przerażona.</p>

  <p class="txt-w">A na dodatek nie mam męża ani chłopaka, który będzie mógł mi pomóc, ale nie chcę wyjawiać, że to, co powiedziałam jej wcześniej, było kłamstwem.</p>

  <p class="txt-w">&ndash; Jestem przekonana, że łatwo w&nbsp;to wejdziesz &ndash; odmrukuje Polly. &ndash; Jak wszyscy.</p>

  <p class="txt-w">&ndash; Może… &ndash; Tłumię ziewnięcie. Naprawdę czuję się, jakby potrącił mnie tir. Choć to w&nbsp;sumie nie jest tak dalekie od prawdy. &ndash; Czy kiedy skończę jeść, Hank może mnie zawieźć do szpitala?</p>

  <p class="txt-w">Polly zaprzecza ruchem głowy.</p>

  <p class="txt-w">&ndash; Obawiam się, że nie. Pług ma opóźnienia, spadło naprawdę dużo śniegu. Przykro mi, ale nadal jesteśmy odcięci od świata.</p>

  <p class="txt-w">Rozdziawiam usta. Nawet przez myśl mi nie przeszło, że mogę zostać tu na kolejną noc.</p>

  <p class="txt-w">&ndash; A&nbsp;co z&nbsp;liniami telefonicznymi?</p>

  <p class="txt-w">&ndash; Nadal głuche.</p>

  <p class="txt-w">Unika mojego spojrzenia, kiedy to mówi, i&nbsp;nie mogę się pozbyć wrażenia, że kłamie. A&nbsp;jeśli telefony tak naprawdę działają? A&nbsp;jeśli teren wokół ich domu został już odśnieżony?</p>

  <p class="txt-w">A mimo to oni nadal nie chcą mnie wypuścić. <span class="kptl">ON</span> nie chce mnie wypuścić.</p>

  <p class="txt-w">&ndash; Bardzo mi przykro &ndash; oznajmia niecierpliwie Polly. &ndash; Jestem pewna, że pług przyjedzie z&nbsp;samego rana.</p>

  <p class="txt-w">Próbuję zmienić pozycję na łóżku, co okazuje się potężnym błędem. Nawet najmniejszy ruch wywołuje oślepiający ból w&nbsp;kostce, który zapiera mi dech w&nbsp;piersiach. Tam musi być coś poważnie nie tak &ndash; to z&nbsp;pewnością coś gorszego niż złamanie. Przez chwilę nie jestem nawet w&nbsp;stanie logicznie myśleć.</p>

  <p class="txt-w">&ndash; Tegan? &ndash; Głos Polly dobiega mnie jakby z&nbsp;oddali. &ndash; Wszystko w&nbsp;porządku?</p>

  <p class="txt-w">&ndash; Proszę… &ndash; rzężę zachrypniętym głosem. &ndash; Chcę jechać do szpitala. Proszę. Musi być jakiś sposób.</p>

  <p class="txt-w">&ndash; Jest &ndash; odpowiada. &ndash; Obiecuję, że zawieziemy cię tam z&nbsp;samego rana.</p>

  <p class="txt-w">&ndash; Proszę, nie. &ndash; W&nbsp;moich oczach pojawiają się łzy. &ndash; Nie dotrwam do tego czasu. Proszę.</p>

  <p class="txt-w">Rzuca mi współczujące spojrzenie.</p>

  <p class="txt-w">&ndash; Wiem. Rozumiem, jak to jest… Rozumiem. Naprawdę. I&nbsp;przysięgam, że robimy, co w&nbsp;naszej mocy.</p>

  <p class="txt-w">Łzy spływają po moich policzkach, zanoszę się paskudnym płaczem. Nie mogę przestać szlochać i&nbsp;pociągać nosem. Już po chwili na całej twarzy mam smarki, a&nbsp;ramiona drżą mi od płaczu. Jak przez mgłę widzę, że Polly podaje mi chusteczkę i&nbsp;biorę ją, by otrzeć łzy i&nbsp;wyczyścić nos. Kobieta przygląda się mi ze ściągniętymi brwiami.</p>

  <p class="txt-w">&ndash; Zabierzemy cię stąd &ndash; zapewnia mnie. &ndash; To jeszcze tylko jedna noc. Masz moje słowo.</p>

  <p class="txt-w">Ale to samo mówiła wczoraj.</p>

  <p class="txt-w">&ndash; Nie martw się &ndash; dodaje. &ndash; Pług niedługo przyjedzie.</p>

  <p class="txt-w">Bzdura.</p>

  <p class="txt-w">&ndash; Naprawdę jesteśmy zasypani pod śniegiem? &ndash; Podnoszę na nią moje opuchnięte powieki. &ndash; Czy Hank zmusza cię, żebyś mi tak mówiła?</p>

  <p class="txt-w">Otwiera usta i&nbsp;początkowo wychodzi z&nbsp;nich tylko zaskoczone skrzeknięcie.</p>

  <p class="txt-w">&ndash; To prawda &ndash; mówi w&nbsp;końcu, chociaż w&nbsp;jej głosie nie ma pewności.</p>

  <p class="txt-w">Zastanawiam się, czy jestem w&nbsp;stanie do niej dotrzeć. Ma kłopoty, tak samo jak ja. Czy udałoby się nam uciec we dwie? Czy Hank by na to pozwolił? W&nbsp;końcu szczupła, niedożywiona Polly i&nbsp;ja z&nbsp;tym ogromnym brzuchem i&nbsp;złamaną kostką nie jesteśmy dla niego żadnymi przeciwniczkami. Poradziłby sobie z&nbsp;nami, nawet gdyby miał jedną rękę związaną za plecami.</p>

  <p class="txt-w">&ndash; Posłuchaj mnie &ndash; mówi Polly &ndash; wkrótce cię stąd wypuścimy. Ale tymczasem naprawdę powinnyśmy zdjąć ten but z&nbsp;twojej nogi.</p>

  <p class="txt-w">&ndash; Nie &ndash; sapię. Myśl, że miałabym zedrzeć but ze spuchniętej kostki, jest niewyobrażalna. &ndash; Nie dotykaj jej, proszę.</p>

  <p class="txt-w">&ndash; Pozwól mi sobie przynamniej pomóc zdjąć spodnie. Są brudne.</p>

  <p class="txt-w">Ma rację. Na nogawkach moich legginsów znajdowała się gruba warstwa śniegu i&nbsp;błota, które teraz zaschło i&nbsp;się sypie. Ale nawet nie chcę myśleć, jak miałaby je ze mnie ściągnąć.</p>

  <p class="txt-w">&ndash; No nie wiem…</p>

  <p class="txt-w">&ndash; Mam w&nbsp;łazience nożyczki &ndash; mówi tym swoim radosnym tonem. &ndash; Po prostu ci je rozetnę. Łatwizna.</p>

  <p class="txt-w">&ndash; Dobrze.</p>

  <p class="txt-w">Polly idzie do łazienki i&nbsp;wraca z&nbsp;dużymi nożyczkami z&nbsp;różowymi uchwytami. Odkrywa kołdrę i&nbsp;odsłania moje stylowe (wcale nie) szare legginsy, które założyłam pod sukienkę. Wyćwiczonym ruchem rozcina materiał aż do talii. Kiedy są już całkiem otwarte, delikatnym ruchem wyciąga je spode mnie.</p>

  <p class="txt-w">Większość bólu zlokalizowana jest w&nbsp;mojej lewej kostce, ale okazuje się, że cała noga jest spuchnięta. To znaczy, nawet przed wypadkiem obie moje nogi były spuchnięte, ale teraz lewa jest zauważalnie większa i&nbsp;różowa. Pomijając opuchliznę i&nbsp;ucisk buta, trudno mi nią w&nbsp;ogóle poruszać. A&nbsp;kiedy próbuję, ból jest niewyobrażalny.</p>

  <p class="txt-w">Moja kostka jest z&nbsp;całą pewnością złamana. Nawet nie będę udawać, że może być inaczej. A&nbsp;zamiast założyć na nią gips lub przejść operację, leżę sobie beztrosko w&nbsp;łóżku, podczas gdy ona się źle zrasta. To opóźnienie w&nbsp;uzyskaniu pomocy medycznej może mnie kosztować zdolność normalnego chodzenia.</p>

  <p class="txt-w">&ndash; Nie lepiej? &ndash; odzywa się Polly z&nbsp;wyraźnie wymuszonym uśmiechem.</p>

  <p class="txt-w">&ndash; Mhm &ndash; odpowiadam niewyraźnie.</p>

  <p class="txt-w">Może Polly mówi prawdę. Może pług jest w&nbsp;drodze i&nbsp;jutro dotrę do szpitala, a&nbsp;tam wszystko naprawią. Współczesna medycyna to niesamowita sprawa. I&nbsp;nadal czuję ruchy Tuńki, więc z&nbsp;nią musi być wszystko w&nbsp;porządku. Jutro rano jadę prosto do szpitala.</p>

  <p class="txt-w">W końcu Hank nie może mnie tu przetrzymywać wiecznie.</p>

  <p class="txt-w">Prawda?</p>

  <p class="txt-w">Podnoszę wzrok i&nbsp;patrzę prosto w&nbsp;oczy Polly, która się mi przygląda. Jej są jasnozielone, ale w&nbsp;tym przytłumionym świetle wyglądają na dużo ciemniejsze. Nagle w&nbsp;mojej głowie zalęga się przerażająca, granicząca z&nbsp;pewnością myśl:</p>

  <p class="txt-w"><em class="calibre1">Umrę tutaj.</em></p>
</div>





</body></html>
