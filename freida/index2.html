<html><head><meta http-equiv="Content-Type" content="text/html;charset=utf-8" />
  <title>Wypadek</title>
  <style>
    @page {
    margin-bottom: 5pt;
    margin-top: 5pt
    }
@font-face {
    font-family: "Lato";
    font-style: normal;
    font-weight: normal;
    src: url(fonts/000000.ttf)
    }
@font-face {
    font-family: "Lato";
    font-style: normal;
    font-weight: bold;
    src: url(fonts/000001.ttf)
    }
@font-face {
    font-family: "Lato";
    font-style: italic;
    font-weight: normal;
    src: url(fonts/000002.ttf)
    }
@font-face {
    font-family: "Lato";
    font-style: italic;
    font-weight: bold;
    src: url(fonts/000003.ttf)
    }
@font-face {
    font-family: "PTSerif";
    font-style: normal;
    font-weight: normal;
    src: url(fonts/000004.ttf)
    }
@font-face {
    font-family: "PTSerif";
    font-style: normal;
    font-weight: bold;
    src: url(fonts/000005.ttf)
    }
@font-face {
    font-family: "PTSerif";
    font-style: italic;
    font-weight: normal;
    src: url(fonts/000006.ttf)
    }
@font-face {
    font-family: "PTSerif";
    font-style: italic;
    font-weight: bold;
    src: url(fonts/000007.ttf)
    }

.calibre {
    height: auto;
    object-fit: contain;
    width: auto
    }
.calibre1 {
    font-style: italic
    }
.calibre2 {
    color: #555;
    text-decoration: underline
    }
.calibre3 {
    color: #2e2e2e;
    text-decoration: underline
    }
.calibre4 {
    -webkit-text-fill-color: #2e2e2e;
    color: #2e2e2e;
    display: block;
    font-family: Lato, sans-serif;
    font-size: 1.29032em;
    font-weight: normal;
    line-height: 1.2;
    margin-bottom: 2.56em;
    margin-left: 0;
    margin-right: 0;
    margin-top: 1em;
    orphans: 1;
    text-align: center;
    text-align-last: center;
    text-indent: 0;
    text-transform: uppercase;
    widows: 1
    }
.calibre5 {
    -webkit-text-fill-color: #2e2e2e;
    color: #2e2e2e;
    text-decoration: none
    }
.calibre6 {
    -webkit-text-fill-color: #2e2e2e;
    color: #2e2e2e;
    display: block;
    font-family: Lato, sans-serif;
    font-size: 1em;
    font-weight: normal;
    line-height: 1.2;
    margin-bottom: 2.56em;
    margin-left: 0;
    margin-right: 0;
    margin-top: 1em;
    orphans: 1;
    text-align: left;
    text-indent: 1.2em;
    text-transform: uppercase;
    widows: 1
    }
.cytat {
    display: block;
    font-size: 0.58065em;
    margin-bottom: 0;
    margin-left: 1.2em;
    margin-right: 0;
    margin-top: 0;
    orphans: 1;
    text-align: justify;
    text-align-last: left;
    text-indent: 0;
    widows: 1
    }
.data {
    display: block;
    font-size: 0.77419em;
    font-weight: 700;
    margin-bottom: 1.28em;
    margin-left: 0;
    margin-right: 0;
    margin-top: 0;
    orphans: 1;
    text-align: left;
    text-indent: 1.2em;
    widows: 1
    }
.data_pod_czescia {
    display: block;
    font-family: Lato, sans-serif;
    font-size: 0.77419em;
    margin-bottom: 1.28em;
    margin-left: 0;
    margin-right: 0;
    margin-top: 0;
    orphans: 1;
    text-align: center;
    text-indent: 0;
    text-transform: uppercase;
    widows: 1
    }
.img {
    display: block;
    margin-bottom: 1em;
    margin-top: 1em;
    text-align: center
    }
.imie {
    display: block;
    font-size: 0.77419em;
    font-style: italic;
    margin-bottom: 0;
    margin-left: 0;
    margin-right: 0;
    margin-top: 0;
    orphans: 1;
    text-align: justify;
    text-align-last: left;
    text-indent: 1.2em;
    widows: 1
    }
.kptl {
    font-size: 0.75em
    }
.kptl1 {
    font-size: 0.75em;
    font-style: italic
    }
.lista {
    display: block;
    font-size: 0.77419em;
    margin-bottom: 0;
    margin-left: 0;
    margin-right: 0;
    margin-top: 0;
    orphans: 1;
    text-align: justify;
    text-align-last: left;
    text-indent: 1.2em;
    widows: 1
    }
.lvl-h {
    display: block;
    font-size: 0.77419em;
    margin-bottom: 6px;
    margin-left: 0;
    margin-right: 0;
    margin-top: 0;
    text-align: left;
    text-indent: 0
    }
.lvl-h1 {
    display: block;
    font-size: 0.77419em;
    margin-bottom: 6px;
    margin-left: 1em;
    margin-right: 0;
    margin-top: 0;
    text-align: left;
    text-indent: 0
    }
.mt {
    display: block;
    font-size: 0.58065em;
    margin-bottom: 0;
    margin-left: 0;
    margin-right: 0;
    margin-top: 1em;
    orphans: 1;
    text-align: left;
    text-indent: 0;
    widows: 1
    }
.mt1 {
    display: block;
    font-size: 0.77419em;
    margin-bottom: 0;
    margin-left: 0;
    margin-right: 0;
    margin-top: 1em;
    text-align: justify;
    text-indent: 1em
    }
.mt2 {
    display: block;
    font-size: 0.58065em;
    margin-bottom: 0;
    margin-left: 1.2em;
    margin-right: 0;
    margin-top: 1em;
    orphans: 1;
    text-align: justify;
    text-align-last: left;
    text-indent: 0;
    widows: 1
    }
.mt3 {
    display: block;
    font-size: 0.77419em;
    font-style: italic;
    margin-bottom: 0;
    margin-left: 0;
    margin-right: 0;
    margin-top: 1em;
    orphans: 1;
    text-align: justify;
    text-align-last: left;
    text-indent: 1.2em;
    widows: 1
    }
.r {
    display: block;
    font-size: 0.77419em;
    margin-bottom: 0;
    margin-left: 0;
    margin-right: 0;
    margin-top: 0;
    text-align: right;
    text-indent: 1em
    }
.redakcyjna {
    display: block;
    font-size: 0.58065em;
    margin-bottom: 0;
    margin-left: 0;
    margin-right: 0;
    margin-top: 0;
    orphans: 1;
    text-align: left;
    text-indent: 0;
    widows: 1
    }
.t-p {
    display: block;
    font-family: PTSerif, serif;
    font-size: 1.29167em;
    line-height: 1.2;
    margin-bottom: 0;
    margin-left: 5pt;
    margin-right: 5pt;
    margin-top: 0;
    padding-bottom: 0;
    padding-left: 0;
    padding-right: 0;
    padding-top: 0;
    text-align: justify
    }
.toc {
    -webkit-text-fill-color: #2e2e2e;
    color: #2e2e2e;
    display: block;
    font-family: Lato, sans-serif;
    font-size: 1em;
    font-weight: normal;
    line-height: 1.2;
    margin-bottom: 2em;
    margin-left: 0;
    margin-right: 0;
    margin-top: 1em;
    orphans: 1;
    text-align: center;
    text-align-last: center;
    text-indent: 0;
    text-transform: uppercase;
    widows: 1
    }
.txt-w {
    display: block;
    font-size: 0.77419em;
    margin-bottom: 0;
    margin-left: 0;
    margin-right: 0;
    margin-top: 0;
    text-align: justify;
    text-indent: 1em
    }


  </style>
</head>
  <body><div class="t-p" data-amznremoved-m8="true" id="calibre_link-0">

<div class="t-p" id="calibre_link-123">
  <h1 title="CZĘŚĆ DRUGA" class="calibre4" id="calibre_link-257"><a href="#calibre_link-124" class="calibre5">CZĘŚĆ DRUGA</a></h1>

  <p class="data_pod_czescia">Dzień przed wypadkiem</p>
</div>


<div class="t-p" id="calibre_link-125">
  <h2 title="ROZDZIAŁ DWUDZIESTY" class="calibre6" id="calibre_link-258"><a href="#calibre_link-126" class="calibre5">ROZDZIAŁ DWUDZIESTY</a></h2>

  <p class="imie">Polly</p>

  <p class="txt-w">Gdy siekam marchewkę na kuchennym blacie, wyczuwam, że jestem obserwowana.</p>

  <p class="txt-w">Nie ma tu wielu ludzi. Dom Hanka i&nbsp;mój stoi na uboczu &ndash; agent nieruchomości określał go jako dom, ale według mnie to raczej duża chata. Mieszkamy na wiejskich terenach stanu Maine i&nbsp;oprócz naszego w&nbsp;promieniu wielu kilometrów znajduje się tu jeszcze tylko jeden dom. Nawet nasze skrzynki na listy są umieszczone przy głównej trasie, żeby listonosz nie musiał się do nas przedzierać przez wąską, nieutwardzoną drogę, która często zarasta krzakami i&nbsp;nisko zwisającymi gałęziami drzew. Hank sam je obcina, kiedy wymykają się spod kontroli. Nie miewamy wielu gości &ndash; nie ostatnio.</p>

  <p class="txt-w">Teraz bardziej niż kiedykolwiek doceniam samotność. Ale kiedy Hank jest w&nbsp;pracy, robię się nerwowa. To takie miejsce, w&nbsp;którym możesz krzyczeć do utraty sił, a&nbsp;i tak nikt cię nie usłyszy.</p>

  <p class="txt-w">Odkładam nóż na moją czerwoną deskę do krojenia. Obrałam już i&nbsp;pokroiłam trzy duże marchewki, które dodam do gulaszu zaplanowanego na naszą dzisiejszą kolację. Odwracam się i&nbsp;zauważam parę niebieskich oczu wpatrujących się we mnie przez okno obok tylnych drzwi wejściowych. A&nbsp;potem rozlegają się delikatne puknięcia.</p>

  <p class="txt-w">Podchodzę do drzwi i&nbsp;zwalniam zamek. Otwieram je, a&nbsp;na progu stoi mała dziewczynka. Jej ciemnoblond włosy są zebrane w&nbsp;dwa rozczochrane kucyki, a&nbsp;ogromne oczy wpatrują się we mnie.</p>

  <p class="txt-w">&ndash; Sadie &ndash; witam ją. &ndash; Co ty tu robisz?</p>

  <p class="txt-w">Przestępuje z&nbsp;nogi na nogę. Ma na sobie szare trampki, które wyglądają, jakby kiedyś na białe. Na dużym palcu w&nbsp;prawym bucie jest dziura, ale niezależnie od tego, i&nbsp;tak&nbsp;w taką pogodę powinna chodzić w&nbsp;kozakach.</p>

  <p class="txt-w">&ndash; Tatusia jeszcze nie ma. Mogę ci pomóc przy kolacji?</p>

  <p class="txt-w">Waham się, chociaż i&nbsp;tak wiem, że wpuszczę ją do środka. Ojciec Sadie powiedział mi kiedyś stanowczo, że nie życzy sobie, żeby jego córka przychodziła do mnie po szkole, ale ja mimo to jej na to pozwalam. Sadie ma siedem lat i&nbsp;w mojej opinii jest dużo za wcześnie, żeby samodzielnie pokonywała pieszo niemal kilometrową trasę z&nbsp;przystanku do domu, ale jej ojcu zdaje się to nie przeszkadzać, jej matka zaś ma ich tak głęboko w&nbsp;nosie, że nawet z&nbsp;nimi nie mieszka. Zaproponowałam Mitchowi, że mogę odbierać codziennie Sadie &ndash; Bóg jeden wie, że od czasu „incydentu” nie mam nic lepszego do roboty &ndash; ale nie spodobał mu się ten pomysł. Powiedział, cytując dokładnie: „Zajmij się swoimi pieprzonymi sprawami, Polly”.</p>

  <p class="txt-w">Nigdy tego nie potrafiłam.</p>

  <p class="txt-w">&ndash; Jasne &ndash; mówię do Sadie. &ndash; Wchodź!</p>

  <p class="txt-w">Kiedy wbiega do mojej kuchni, natychmiast zaczynam robić w&nbsp;głowie przegląd, czy mam w&nbsp;domu wszystkie składniki potrzebne do upieczenia owsianych ciasteczek czekoladowych, bo Sadie je uwielbia. Ale na pewno nakarmię ją też gulaszem i&nbsp;dopiero potem odeślę do domu. Ta dziewczynka jest zdecydowanie za chuda. Kiedy ściąga zimowy płaszcz, który jest postrzępiony na rękawach, widzę, że składa się z&nbsp;samej skóry i&nbsp;kości.</p>

  <p class="txt-w">&ndash; Co robisz? &ndash; pyta mnie Sadie.</p>

  <p class="txt-w">&ndash; Gulasz wołowy &ndash; odpowiadam. &ndash; Ulubiony Hanka.</p>

  <p class="txt-w">Hank uwielbia mój gulasz wołowy, ale jeśli mam być szczera, to cokolwiek bym przed nim postawiła, pochłania to w&nbsp;mgnieniu oka i&nbsp;niemal wylizuje talerz. Mój mąż kocha jeść.</p>

  <p class="txt-w">Daję Sadie zadanie powrzucania do garnka posiekanych przeze mnie wcześniej składników. Kiedy będzie trochę starsza, nauczę ją, jak się sieka, ale na razie jest jeszcze trochę za mała. Za to lubi się mi przyglądać przy pracy. Kiedy zapalam świeczkę na kuchennym stole, marszczy zabawnie nos.</p>

  <p class="txt-w">&ndash; Po co to? &ndash; pyta mnie.</p>

  <p class="txt-w">&ndash; Siekam cebulę &ndash; wyjaśniam. &ndash; Jeśli zapalisz świeczkę, zanim zaczniesz kroić, spali wszystkie toksyny i&nbsp;nie będą ci łzawiły oczy.</p>

  <p class="txt-w">To sztuczka, której nauczyła mnie mama, kiedy byłam małą dziewczynką, a&nbsp;świec w&nbsp;naszym domu zawsze jest pod dostatkiem, ponieważ zawsze podczas burzy odcina nam prąd. Trzeba być przygotowanym.</p>

  <p class="txt-w">Radio mam nastawione na stację z&nbsp;wiadomościami. Dwie najważniejsze informacje są takie, że jutro będzie śnieżyca &ndash; co nie jest żadnym zaskoczeniem, bo w&nbsp;tej okolicy burze śnieżne są na porządku dziennym &ndash; oraz że wybuchła jakaś afera z&nbsp;biznesmenem, o&nbsp;którym nigdy nie słyszałam. Żadna z&nbsp;tych informacji mnie nie interesuje, ale lubię słyszeć jakieś głosy w&nbsp;tle.</p>

  <p class="txt-w">Kiedy siekam cebulę, płomień świecy staje się większy niż normalnie. Zawsze sobie wyobrażam, że to toksyny z&nbsp;cebuli karmią płomień. Sadie ma opartą brodę na ręce i&nbsp;szeroko otwartymi oczami patrzy w&nbsp;rosnący ogień. Zauważam, że ma brud pod paznokciami.</p>

  <p class="txt-w">Kiedy ta dziewczynka się ostatnio kąpała? Gdybym miała zgadywać, powiedziałabym, że minęło co najmniej kilka dni.</p>

  <p class="txt-w">Instruuję Sadie, by zebrała cebulę i&nbsp;wrzuciła do gotującego się garnka. Przygryzam wargę, gdy się jej przyglądam.</p>

  <p class="txt-w">&ndash; Sadie?</p>

  <p class="txt-w">&ndash; Tak?</p>

  <p class="txt-w">&ndash; Nie chciałabyś wziąć kąpieli z&nbsp;pianą? Będzie jak w&nbsp;spa.</p>

  <p class="txt-w">Niebieskie oczy Sadie jaśnieją. Hank mnie zabije, ale nie mogę pozwolić, żeby ta dziewczynka opuściła mój dom, jeśli nie zadbam choć o&nbsp;minimalny poziom higieny.</p>

  <p class="txt-w">Zmniejszam ogień pod garnkiem, by gulasz tylko lekko pyrkał, i&nbsp;idę do łazienki, aby nalać do wanny wody dla Sadie. Nie mam prawdziwego płynu do kąpieli z&nbsp;bąbelkami, ale trzymam w&nbsp;łazience butelkę szamponu dla dzieci, który ładnie się pieni, gdy się go wleje pod strumień gorącej wody. Kiedy wanna się napełnia, wychodzę, by Sadie mogła się rozebrać i&nbsp;wejść do niej. Stoję przed drzwiami i&nbsp;nasłuchuję jej zmagań ze zdejmowaniem bluzki i&nbsp;spodni.</p>

  <p class="txt-w">&ndash; Możesz już wejść, Polly &ndash; woła.</p>

  <p class="txt-w">Delikatnie popycham drzwi łazienkowe i&nbsp;widzę, że Sadie siedzi już w&nbsp;wannie, a&nbsp;piana sięga jej prawie do szyi. Woda ma idealną temperaturę, a&nbsp;dziewczynka uśmiecha się od ucha do ucha. Podnoszę ubrania, które zostawiła na&nbsp;toalecie &ndash; są aż sztywne od brudu. Wrzucę je do pralki na krótki cykl i&nbsp;zanim będzie gotowa pójść do domu, będą już świeże i&nbsp;pachnące oraz cieplutkie od suszarki.</p>

  <p class="txt-w">Wanna jest już prawie pełna. Sięgam, by zakręcić kurek, i&nbsp;wtedy zauważam wściekle fioletowy siniak otaczający jej biceps. Jest rozmiaru i&nbsp;kształtu dłoni dorosłego mężczyzny.</p>

  <p class="txt-w">Policzki mi płoną. Przed „incydentem” byłam pielęgniarką i&nbsp;dobrze znam takie ślady. Mitch za dużo sobie pozwolił ze swoją córką. To nie jest pierwszy raz, kiedy widzę na niej sińce. Kiedyś nawet zadzwoniłam do opieki społecznej, ale nic z&nbsp;tego nie wyszło. Poza tym, że Mitch domyślił się, że to ja ich wezwałam, przez co znienawidził mnie jeszcze bardziej.</p>

  <p class="txt-w">&ndash; Jak to się stało, Sadie? &ndash; zwracam się do niej pytająco.</p>

  <p class="txt-w">Spogląda na siniak na swojej ręce.</p>

  <p class="txt-w">&ndash; Przewróciłam się.</p>

  <p class="txt-w">Nie jestem sobie w&nbsp;stanie wyobrazić, w&nbsp;jaki sposób upadek mógłby zaskutkować siniakiem w&nbsp;tym kształcie, ale nie będę przecież przesłuchiwać małej dziewczynki. Zrobiłam, co mogłam. Zadzwoniłam do opieki społecznej. Nie mogę na własną rękę zabrać Sadie, żeby uratować ją od tego okropnego człowieka.</p>

  <p class="txt-w">A może mogę?</p>

  <p class="txt-w">Nie, nie mogę.</p>

  <p class="txt-w">Sadie spędza w&nbsp;kąpieli pół godziny. Wcześniej przejrzysta woda zmieniła kolor na szary i&nbsp;muszę odkręcić odpływ, by wypuścić brudną wodę i&nbsp;dolać świeżej. Myję jej włosy szamponem i&nbsp;próbuję rozczesać splątane kosmyki palcami. Używam kuchennego kubka i&nbsp;muszę odchylić jej głowę mocno do tyłu, by piana nie dostała się jej do oczu. Tak robiła mi mama.</p>

  <p class="txt-w">&ndash; Zrobisz mi taki warkocz jak twój, Polly? &ndash; prosi Sadie.</p>

  <p class="txt-w">Dotykam swojego warkocza. Przez kilka ostatnich lat, a&nbsp;zwłaszcza odkąd przestałam pracować, noszę jeden długi warkocz zwisający luźno na plecach. Nie jest modny, ale wygodny.</p>

  <p class="txt-w">&ndash; Jasne. Mogę ci nawet zrobić francuza.</p>

  <p class="txt-w">&ndash; Co to jest francuz?</p>

  <p class="txt-w">Nie do końca wiem, jak odpowiedzieć na to pytanie.</p>

  <p class="txt-w">&ndash; To też warkocz, tylko fajniejszy.</p>

  <p class="txt-w">Oczy Sadie błyszczą radośnie. Zdecydowanie chce francuza.</p>

  <p class="txt-w">Kiedy się prostuję, by pomóc jej wyjść z&nbsp;wanny, wielka pięść łomocze do drzwi łazienki. Serce podchodzi mi do gardła i&nbsp;nastawiam się na to, co nieuchronne. Uchylam drzwi. Stoi przed nimi mój potężny mąż z&nbsp;głęboką zmarszczką pomiędzy brwiami. Próbuje otworzyć drzwi szerzej, ale przytrzymuję je, by była tylko szpara.</p>

  <p class="txt-w">Zmuszam się do uśmiechu.</p>

  <p class="txt-w">&ndash; Wcześnie wróciłeś.</p>

  <p class="txt-w">Hank omiata mnie wzrokiem i&nbsp;kąciki jego ust opadają nieco. Przy moim wzroście stu siedemdziesięciu ośmiu centymetrów zawsze czułam się za wysoka i&nbsp;niezdarna i&nbsp;zazdrościłam każdej kobiecie, która miała drobniejszą posturę. Jednak wszystko się zmieniło, kiedy poznałam mojego męża, który osiąga imponujące metr dziewięćdziesiąt trzy. Jest zbudowany jak drwal, a&nbsp;połowę twarzy chowa pod gęstą brązową brodą, która przez ostatnie dziesięć lat z&nbsp;roku na rok robi się coraz bujniejsza, chociaż przysięga, że co tydzień ją strzyże.</p>

  <p class="txt-w">Hank jest typem mężczyzny, na widok którego w&nbsp;ciemnej alejce uciekasz w&nbsp;przeciwną stronę.</p>

  <p class="txt-w">&ndash; Co tu robisz? &ndash; pyta ostro.</p>

  <p class="txt-w">Wymykam się przed drzwi, zostawiając je lekko uchylone.</p>

  <p class="txt-w">&ndash; Kąpię Sadie.</p>

  <p class="txt-w">Hank niewiele mówi. Nie lubi się odzywać, jeśli uważa, że coś nie jest warte wypowiedzenia, a&nbsp;w jego opinii niewiele rzeczy jest tego wartych. Przed nim umawiałam się z&nbsp;wieloma mężczyznami, którzy mówili tylko po to, żeby usłyszeć dźwięk własnego głosu. Hank jest ich zupełnym przeciwieństwem. Na pierwszej randce nawijałam przez cały czas, żeby wypełnić ciszę, a&nbsp;Hank siedział naprzeciwko mnie w&nbsp;restauracji i&nbsp;potakiwał, jakby przyjmował każde słowo. To był pierwszy raz, kiedy poczułam, że ktoś naprawdę mnie słucha.</p>

  <p class="txt-w">Więc teraz mówi tylko:</p>

  <p class="txt-w">&ndash; Polly.</p>

  <p class="txt-w">&ndash; No wiem &ndash; syczę do niego. &ndash; Ale ona była brudna, Hank.</p>

  <p class="txt-w">Tym razem nie mówi już ani słowa. Jego własna koszula, którą widać spod kurtki, jest zaplamiona olejem. I&nbsp;tak samo jak Sadie, ma brud pod paznokciami. To od pracy w&nbsp;naszym warsztacie samochodowym. Ale on pójdzie na górę i&nbsp;weźmie zaraz prysznic, tak jak robi codziennie, gdy wraca do domu z&nbsp;pracy. Sadie nie może tego zrobić.</p>

  <p class="txt-w">&ndash; Sama do mnie przyszła. &ndash; Krzyżuję ręce na piersi. &ndash; Wypiorę jej ubrania, a&nbsp;potem odeślę ją do domu. Mitch się nawet nie dowie.</p>

  <p class="txt-w">Hank wypuszcza długie westchnienie, ale nie mówi nic więcej. Jednak po dziesięciu latach małżeństwa doskonale wiem, co sobie myśli. <em class="calibre1">Prosisz się o&nbsp;kłopoty, Polly.</em></p>

  <p class="txt-w">I ma rację.</p>

  <p class="txt-w">Ale mam to gdzieś.</p>
</div>


<div class="t-p" id="calibre_link-127">
  <h2 title="ROZDZIAŁ DWUDZIESTY PIERWSZY" class="calibre6" id="calibre_link-259"><a href="#calibre_link-128" class="calibre5">ROZDZIAŁ DWUDZIESTY PIERWSZY</a></h2>

  <p class="txt-w">Gdy mijam drzwi prowadzące do piwnicy, przechodzi mnie dreszcz.</p>

  <p class="txt-w">Nigdy nie byłam uduchowioną osobą. Zawsze uważałam, że te bajki o&nbsp;duchach i&nbsp;życiu po śmierci to stek bzdur. Ale teraz jestem na dziewięćdziesiąt procent pewna, że duch mojej matki został w&nbsp;naszej piwnicy.</p>

  <p class="txt-w">Jedynym pozytywnym skutkiem incydentu, który doprowadził mnie do utraty pracy, jest to, że kiedy dwa lata temu u&nbsp;mojej matki zdiagnozowano agresywnego raka piersi, mogłam być przy niej. A&nbsp;gdy pod koniec była już bardzo chora, Hank i&nbsp;ja zamieniliśmy naszą piwnicę w&nbsp;salę szpitalną dla niej. Upchnęliśmy tam łóżko szpitalne, komodę, telewizor oraz regał wypełniony czasopismami i&nbsp;wszystkimi jej ulubionymi książkami. Najbardziej kochała horrory. „Nie ma nic lepszego niż porcja dobrego strachu”, mawiała.</p>

  <p class="txt-w">Zajmowałam się nią do samego końca. Zmarła mi na rękach.</p>

  <p class="txt-w">Nie sądzę, żeby duch mojej matki unosił się pod sufitem. Nie odbiło mi aż tak. Ale za każdym razem, gdy mijam drzwi do piwnicy, czuję jej obecność. A&nbsp;kiedy przyciskam do nich palce, przysięgam, że czuję jej dotyk.</p>

  <p class="txt-w">Ale to by było na tyle, jeśli chodzi o&nbsp;moją wiarę w&nbsp;duchy. Nie robię seansów spirytystycznych. W&nbsp;żaden sposób nie próbuję się skontaktować z&nbsp;jej duszą. Jednak drzwi do piwnicy trzymam zamknięte, ponieważ czuję, że w&nbsp;ten sposób może zostać z&nbsp;nami trochę dłużej.</p>

  <p class="txt-w">Strasznie za nią tęsknię. Kocham Hanka, ale nikt nie może zastąpić ci matki. Była recepcjonistką w&nbsp;przychodni i&nbsp;to ona zachęciła mnie do zrobienia dyplomu z&nbsp;pielęgniarstwa, nawet kiedy nie byłam pewna, czy sobie poradzę. Wierzyła we mnie tak, jak nikt inny. Mówiła mi, że ze wszystkim dam sobie radę.</p>

  <p class="txt-w">Kiedy tak sterczę przy drzwiach do piwnicy, z&nbsp;piętra dobiega mnie dźwięk komórki. Zostawiłam ją na stoliku kawowym, kiedy oglądałam telewizję, więc pędzę do salonu, żeby sprawdzić, kto dzwoni. Uśmiecham się na widok imienia Angeli na wyświetlaczu. Angela to moja najbliższa przyjaciółka i&nbsp;jedyna pielęgniarka ze szpitala, która jeszcze ze mną regularnie rozmawia.</p>

  <p class="txt-w">&ndash; Cześć, Angela &ndash; rzucam do słuchawki, wdzięczna, że przerwała dręczącą ciszę panującą w&nbsp;domu.</p>

  <p class="txt-w">&ndash; Cześć, Polly. Jak się masz?</p>

  <p class="txt-w">Kiedyś było tak, że Angela była jedyną osobą, która mogła mnie zapytać, jak się czuję, i&nbsp;nie brzmieć przy tym jak ktoś, kto rozmawia z&nbsp;pacjentem zamkniętego oddziału psychiatrycznego. Jednak teraz coś w&nbsp;tonie jej głosu mnie niepokoi.</p>

  <p class="txt-w">&ndash; Wszystko w&nbsp;porządku &ndash; odpowiadam. &ndash; A&nbsp;co w&nbsp;szpitalu?</p>

  <p class="txt-w">Pracowałam razem z&nbsp;Angelą w&nbsp;szpitalu Roosevelt Memorial od czasu ukończenia szkoły pielęgniarskiej. Była pierwszą osobą, którą poznałam w&nbsp;czasie mojego pierwszego dnia pracy. Za to ostatniego dnia to ona zadzwoniła po Hanka i&nbsp;kazała mu mnie jak najszybciej odebrać.</p>

  <p class="txt-w">&ndash; Carol przechodzi na emeryturę &ndash; mówi Angela.</p>

  <p class="txt-w">&ndash; Niemożliwe!</p>

  <p class="txt-w">&ndash; A&nbsp;jednak. &ndash; Czuję, że Angela się uśmiecha po drugiej stronie linii. Carol wdrażała nas obie i&nbsp;zawsze żartowałyśmy, że będzie tam wciąż pracowała, nawet gdy my dwie przejdziemy na emeryturę. Przetrwała przynajmniej mnie. &ndash; Sama w&nbsp;to nie wierzę. Przecież ma dopiero jakieś sto lat.</p>

  <p class="txt-w">&ndash; Niezły wynik jak na nią. &ndash; Zastanawiam się, czy zapytać, czy urządza imprezę z&nbsp;okazji przejścia na emeryturę i&nbsp;czy powinnam przyjść, ale rozmyślam się. Kogo ja oszukuję? Nie zamierzam chodzić na żadne imprezy w&nbsp;szpitalu. To byłoby zbyt bolesne. &ndash; Jesteś gotowa na dzisiejszą burzę?</p>

  <p class="txt-w">Prognozy straszą śnieżycą, choć jak na razie z&nbsp;nieba lecą tylko pojedyncze płatki śniegu. Ale będzie się działo.</p>

  <p class="txt-w">&ndash; Mam całą spiżarnię konserw i&nbsp;wody &ndash; raportuje.</p>

  <p class="txt-w">&ndash; Ja tak samo. A&nbsp;Hank narąbał drewna do kominka aż po sufit.</p>

  <p class="txt-w">Śnieżyce czasami potrafią uwięzić nas nawet na kilka dni, więc nauczyłam się, że zawsze trzeba być przygotowanym. Ostatnie, czego ci potrzeba, to wycieczka do supermarketu, gdy na horyzoncie widać już śnieżycę.</p>

  <p class="txt-w">&ndash; Jest coś jeszcze, Polly. &ndash; Głos Angeli traci na animuszu i&nbsp;nagle czuję, że wiem, co chce powiedzieć. I&nbsp;wolałabym wetknąć sobie palce do uszu. &ndash; Ja… jestem w&nbsp;ciąży. Mam termin na sierpień.</p>

  <p class="txt-w">Nie powinnam była odbierać tego telefonu. Powinnam się domyślić, że ten moment nadejdzie. Zdarzyło się to już tyle razy, że straciłam rachubę &ndash; i&nbsp;za każdym razem było równie bolesne. Ale Angela jest ostatnią przyjaciółką, jaką mam ze starego życia. Mimo to ta wiadomość boli.</p>

  <p class="txt-w">&ndash; Och…</p>

  <p class="txt-w">&ndash; Chciałam, żebyś dowiedziała się ode mnie &ndash; wyjaśnia.</p>

  <p class="txt-w">Spycham wszystkie złe emocje na tył głowy.</p>

  <p class="txt-w">&ndash; Angela, to fantastycznie! &ndash; wykrzykuję. &ndash; Gratulacje! Tak się cieszę!</p>

  <p class="txt-w">&ndash; Cóż… dziękuję.</p>

  <p class="txt-w">&ndash; Wiesz już, czy będzie chłopiec, czy dziewczynka?</p>

  <p class="txt-w">&ndash; Dziewczynka.</p>

  <p class="txt-w">&ndash; Cudownie! &ndash; Nie mam pojęcia, jakim sposobem udaje mi się utrzymać taką radość w&nbsp;głosie, podczas gdy moje oczy wypełniają się łzami. &ndash; Gratulacje! Naprawdę!</p>

  <p class="txt-w">&ndash; Je… jesteś pewna, że wszystko okej?</p>

  <p class="txt-w">&ndash; Oczywiście! &ndash; Głos mi się niemal załamuje na tych słowach. Muszę się szybko rozłączyć, bo nie chcę, żeby Angela słyszała, że płaczę. &ndash; Po prostu bardzo się cieszę twoim szczęściem. To wspaniała nowina. Co za szczęście! Nie wiedziałam nawet, że się staracie.</p>

  <p class="txt-w">&ndash; Cóż, przy tym wszystkim, co się działo w&nbsp;twoim życiu, nie chciałam zawracać ci głowy…</p>

  <p class="txt-w">Rozlega się trzykrotnie łomotanie do drzwi wejściowych, co odrywa moją uwagę od rozmowy z&nbsp;przyjaciółką. Zaskoczona podrywam głowę. Słońce już zaszło, co oznacza, że jest za późno, by wpadła Sadie. Poza tym ona zwykle nie przychodzi dzień po dniu, więc skoro była wczoraj, nie zobaczę jej aż do jutra albo pojutrza.</p>

  <p class="txt-w">Ale to nieważne. To wymówka, by się rozłączyć.</p>

  <p class="txt-w">&ndash; Angela &ndash; odzywam się &ndash; muszę kończyć. Ktoś puka do drzwi.</p>

  <p class="txt-w">&ndash; Jasne, nie ma sprawy. Pogadamy wkrótce, okej? Może spotkamy się na jakąś kawkę?</p>

  <p class="txt-w">&ndash; Jasne! Zadzwoń!</p>

  <p class="txt-w">Naciskam czerwony guzik, by zakończyć połączenie. Jeszcze przez chwilę wpatruję się w&nbsp;wyświetlacz, po czym wchodzę w&nbsp;listę kontaktów. Klikam w&nbsp;imię Angeli &ndash; miałam jej numer we wszystkich telefonach od ostatnich trzynastu lat. Zawieszam palec wskazujący nad słowami „zablokuj kontakt”.</p>

  <p class="txt-w">A potem naciskam. Nie mam ochoty już nigdy więcej rozmawiać z&nbsp;Angelą.</p>

  <p class="txt-w"><span class="kptl">ŁUP, ŁUP, ŁUP.</span></p>

  <p class="txt-w">Kto to może być? Z&nbsp;pewnością nikogo się nie spodziewam, a&nbsp;znajdujemy się tak daleko od miasta, że mało prawdopodobne, by ktoś zawędrował tu przez przypadek. Nigdy nie miewamy tu akwizytorów. Hank jest nadal w&nbsp;warsztacie, chociaż zwykle wpada o&nbsp;tej porze, by zjeść obiad, po czym wraca na kolejne kilka godzin pracy. Często zostaje do późna, gdy zbliża się śnieżyca, żeby pomagać kierowcom, którzy utknęli. Nie lubię, gdy jeździ w&nbsp;takich warunkach, ale ma dobry wóz i&nbsp;prowadzi bardzo ostrożnie.</p>

  <p class="txt-w">W każdym razie to nie Hank stoi przed drzwiami. On by nie pukał.</p>

  <p class="txt-w">Podchodzę do drzwi i&nbsp;zerkam przez wizjer. To Mitch Hambly z&nbsp;sąsiedztwa &ndash; ojciec Sadie. Nigdy wcześniej nie przychodził tutaj. Czy z&nbsp;Sadie wszystko w&nbsp;porządku? Nie używałam moich umiejętności pielęgniarskich, odkąd odeszła moja mama i&nbsp;naprawdę mam nadzieję, że się dzisiaj nie przydadzą.</p>

  <p class="txt-w">Odblokowuję zamek i&nbsp;otwieram drzwi. Powiew lodowatego powietrza uderza mnie w&nbsp;twarz, a&nbsp;wraz z&nbsp;wszechobecnym zapachem mokrego drewna dociera do mnie odór whisky. Wnioskując z&nbsp;przekrwionych oczu Mitcha, wypił drinka czy dwa, zanim tu przyszedł. Jego przerzedzone włosy są w&nbsp;nieładzie, sterczą we wszystkich kierunkach.</p>

  <p class="txt-w">&ndash; Witaj, Mitch. &ndash; Splatam razem dłonie, zarówno z&nbsp;zimna, jak z&nbsp;niepokoju. &ndash; Z&nbsp;Sadie wszystko okej?</p>

  <p class="txt-w">&ndash; Nie. &ndash; Popycha drzwi całym ciężarem ciała, przez co otwierają się na całą szerokość i&nbsp;mężczyzna wchodzi do środka. Zauważam sieć niebieskich żył po bokach jego nozdrzy. Płatki śniegu lecą z&nbsp;nieba i&nbsp;osiadają na jego włosach, co wygląda jak łupież. &ndash; Nie jest okej.</p>

  <p class="txt-w">Natychmiast dociera do mnie mój błąd. Mitch nie przyszedł, ponieważ martwi się o&nbsp;Sadie, ani po to, żeby pożyczyć trochę jedzenia, ponieważ nie zdążył zaopatrzyć się przed śnieżycą. Przyszedł, żeby wyładować swoją furię.</p>

  <p class="txt-w">I jest pijany.</p>

  <p class="txt-w">Nie powinnam była otwierać mu drzwi. Ale teraz już za późno. Zdążył przekroczyć próg. Jest w&nbsp;moim domu.</p>

  <p class="txt-w">&ndash; Mitch. &ndash; Uśmiecham się tak uspokajająco, jak tylko potrafię. &ndash; Co się stało?</p>

  <p class="txt-w">&ndash; <span class="kptl">TY</span> się stałaś. &ndash; Robi krok w&nbsp;moją stronę. &ndash; Kto dał ci prawo do zapraszania mojej córki do swojego domu? Kazałem ci się trzymać od niej z&nbsp;daleka!</p>

  <p class="txt-w">&ndash; Już, już, Mitch. &ndash; Splatam drżące ręce na piersi. &ndash; Nie ma powodu do nerwów. Sadie wpadła tylko na chwilę po szkole. To wszystko.</p>

  <p class="txt-w">&ndash; Wykąpałaś ją! Wyprałaś jej ubrania! &ndash; warczy na mnie. &ndash; Sugerujesz, że nie umiem się zająć własną córką?</p>

  <p class="txt-w">Cofam się o&nbsp;kilka kroków, ale Mitch idzie za mną, zapędza mnie do salonu. Niemal potykam się o&nbsp;własne stopy, żeby stworzyć pomiędzy nami jakiś dystans. Prawa ręka Mitcha jest zaciśnięta w&nbsp;pięść, a&nbsp;owłosione knykcie zbielałe. Widziałam już, co potrafi zrobić bezbronnej siedmiolatce. Nie mam ochoty się przekonać, co może zrobić mnie. Jest tego samego wzrostu co ja, ale waży co najmniej dwadzieścia kilo więcej, ma też więcej mięśni.</p>

  <p class="txt-w">&ndash; Nie twierdzę, że nie potrafisz się nią zająć &ndash; odpowiadam szybko, chociaż to kłamstwo. &ndash; Chciała tylko spróbować kąpieli z&nbsp;pianą. To wszystko.</p>

  <p class="txt-w">&ndash; Niezły z&nbsp;ciebie numer, Polly. &ndash; Jego usta wykrzywiają się w&nbsp;nieprzyjemnym grymasie. &ndash; Myślisz, że nie wiem, że dwa lata temu wylądowałaś u&nbsp;czubków? Wiem. Wszyscy wiedzą. Jesteś ostatnią osobą, którą chciałbym widzieć koło mojego dziecka!</p>

  <p class="txt-w">Wzdrygam się.</p>

  <p class="txt-w">&ndash; Mitch, zrozum, proszę…</p>

  <p class="txt-w">&ndash; Nie chcę słyszeć twoich zasranych wymówek! &ndash; Jego chropowaty głos odbija się echem od ciszy mojego pustego domu. &ndash; Już wiele razy ci mówiłem, żebyś trzymała się z&nbsp;daleka od mojego dzieciaka. I&nbsp;tym razem dostaniesz nauczkę.</p>

  <p class="txt-w">Cofam się o&nbsp;kolejny krok, rozglądając się gorączkowo za jakąś bronią. Hank trzyma pistolet w&nbsp;szafie w&nbsp;naszej sypialni, ale nie dam rady dotrzeć tak daleko, a&nbsp;poza tym nie jest naładowany &ndash; naboje chowa w&nbsp;zupełnie innym miejscu. Nie zdołam nawet dotrzeć do kuchni, gdzie stoi cały blok z&nbsp;nożami. Moją jedyną szansę stanowi przycisk do papieru leżący na stoliku kawowym. Jest zaskakująco ciężki i&nbsp;gdyby udało mi się uderzyć Mitcha w&nbsp;głowę, spowolniłabym go na tyle, by móc znaleźć coś lepszego.</p>

  <p class="txt-w">Ale zanim zdołam po niego sięgnąć, chwyta mnie za nadgarstek, a&nbsp;jego grube paluchy wbijają się w&nbsp;moją skórę. Próbuję się uwolnić, ale jego uścisk jest jak imadło.</p>

  <p class="txt-w">Jestem w&nbsp;pułapce.</p>
</div>


<div class="t-p" id="calibre_link-129">
  <h2 title="ROZDZIAŁ DWUDZIESTY DRUGI" class="calibre6" id="calibre_link-260"><a href="#calibre_link-130" class="calibre5">ROZDZIAŁ DWUDZIESTY DRUGI</a></h2>

  <p class="txt-w">&ndash; Puść mnie!</p>

  <p class="txt-w">Krzyczę najgłośniej jak potrafię, chociaż wiem, że najbliższy dom w&nbsp;okolicy znajduje się kilka kilometrów dalej i&nbsp;na dodatek należy właśnie do Mitcha. Nikt mnie nie usłyszy. Nikt nie przyjdzie z&nbsp;pomocą.</p>

  <p class="txt-w">Jak już mówiłam, tutaj nikt nie usłyszy twoich krzyków.</p>

  <p class="txt-w">Mitch się śmieje. Jego oddech cuchnie przetrawionym alkoholem i&nbsp;ten odór jest jeszcze gorszy niż smród jego ubrań. Nie powinnam była go wpuszczać. Co ja sobie myślałam? Sądziłam, że będzie w&nbsp;porządku, ponieważ jest moim sąsiadem, a&nbsp;poza tym martwiłam się o&nbsp;Sadie. I&nbsp;nawet teraz, kiedy coraz mocniej zaciska rękę i&nbsp;czuję, że zaraz połamie mi kości, nadal martwię się o&nbsp;Sadie. Co jej zrobił, kiedy się zorientował, że przyszła do mojego domu? Muszę się upewnić, że nic jej nie jest.</p>

  <p class="txt-w">Ale nie wiem, jak mam to zrobić, kiedy ten mężczyzna zaraz złamie mi rękę na pół. I&nbsp;jeśli będę miała szczęście, zrobi mi tylko to.</p>

  <p class="txt-w">&ndash; Co się tu, do cholery, dzieje?</p>

  <p class="txt-w">Uścisk na moim nadgarstku natychmiast się rozluźnia. Nawet nie zarejestrowałam odgłosu ciężkich kroków mojego męża na wykładzinie w&nbsp;przedpokoju. Naniósł do domu błota, ale w&nbsp;tym momencie w&nbsp;ogóle mnie to nie obchodzi, ponieważ jeszcze nigdy nie byłam bardziej zadowolona z&nbsp;widoku Hanka. Stoi nad Mitchem, góruje nad nim o&nbsp;kilka dobrych centymetrów i&nbsp;wygląda, jakby miał ochotę zmiażdżyć mu twarz.</p>

  <p class="txt-w">Nawet w&nbsp;swoim pijackim zamroczeniu Mitch ma na tyle rozumu, żeby bać się mojego męża. Cofa się o&nbsp;kilka kroków.</p>

  <p class="txt-w">&ndash; Twoja żona wtyka nos w&nbsp;nie swoje sprawy. Przyszedłem jej powiedzieć, żeby trzymała się od nas z&nbsp;daleka.</p>

  <p class="txt-w">Hank strzela kostkami w&nbsp;dłoniach i&nbsp;dźwięk ten rozchodzi się echem po salonie. Mitch wygląda, jakby miał się posikać w&nbsp;spodnie i&nbsp;nie mogę powiedzieć, żeby mi się to nie podobało.</p>

  <p class="txt-w">&ndash; Posłuchaj mnie uważnie &ndash; odzywa się Hank niskim mruknięciem, jak pitbull tuż przed rzuceniem się swojej ofierze do gardła. &ndash; Nigdy więcej nie chcę cię widzieć w&nbsp;moim domu. Nigdy więcej nie chcę cię widzieć w&nbsp;pobliżu mojej żony. Rozumiesz?</p>

  <p class="txt-w">Mitch otwiera usta, ale nie wychodzi z&nbsp;nich żaden dźwięk.</p>

  <p class="txt-w">Oczy Hanka robią się ciemniejsze i&nbsp;staje tuż przed sąsiadem, blokując mu szansę na ucieczkę.</p>

  <p class="txt-w">&ndash; <span class="kptl">ROZUMIESZ?</span> Bo jeśli nie, to mamy nie lada problem, Mitch.</p>

  <p class="txt-w">Mój mąż z&nbsp;natury nie jest agresywnym człowiekiem, ale ta zasada nie obowiązuje, kiedy w&nbsp;grę wchodzi ochrona mnie. Gdy byliśmy zaledwie rok po ślubie, złamał nos facetowi w&nbsp;barze, który się do mnie przystawiał, i&nbsp;spędził dwa miesiące w&nbsp;areszcie za napaść. To było dla niego okropne doświadczenie i&nbsp;wiem, że nie chciałby go nigdy powtórzyć, ale nadal nie ma z&nbsp;nim żartów, zwłaszcza w&nbsp;takiej sytuacji. W&nbsp;razie potrzeby, gdyby musiał mnie chronić, bez wahania połamałby każdą kość w&nbsp;ciele Mitcha.</p>

  <p class="txt-w">&ndash; Tak. &ndash; Głos Mitcha jest ledwie słyszalny. &ndash; Tak, rozumiem.</p>

  <p class="txt-w">&ndash; Świetnie. A&nbsp;teraz przeproś Polly, że ją nastraszyłeś.</p>

  <p class="txt-w">&ndash; Przepraszam, Polly &ndash; mamrocze. &ndash; Wybacz, Hank.</p>

  <p class="txt-w">Hank odsuwa się od drzwi, pozwalając Mitchowi wybiec na zewnątrz. Wątpię, by sąsiad jeszcze kiedykolwiek przysparzał nam kłopotów. Niestety nie wiem, czy mogę mieć tę pewność w&nbsp;przypadku Sadie. Skoro Mitch nie mógł skrzywdzić mnie, czy nie odbije sobie tego na córce? Notuję w&nbsp;pamięci, żeby znaleźć jakiś sposób, by jutro sprawdzić, co u&nbsp;niej.</p>

  <p class="txt-w">Hank zatrzaskuje drzwi za Mitchem. Rygluje zamek, po czym odwraca się do mnie. Pomiędzy jego grubymi brązowymi brwiami jest głęboka zmarszczka, co mnie wcale nie dziwi.</p>

  <p class="txt-w">&ndash; Polly &ndash; odzywa się &ndash; czy nie mówiłem ci, żebyś trzymała się od nich z&nbsp;daleka?</p>

  <p class="txt-w">&ndash; Tak. &ndash; Rozcieram nadgarstek. Jutro będę miała na nim siniaki, tak samo ciemne jak te na ręce Sadie. &ndash; Ale ona sama tu przyszła. Co miałam zrobić?</p>

  <p class="txt-w">Hank powoli kręci głową.</p>

  <p class="txt-w">&ndash; Kazać jej wracać do domu. To powinnaś była zrobić.</p>

  <p class="txt-w">&ndash; Ale…</p>

  <p class="txt-w">&ndash; Kazać jej wracać do domu, Polly. &ndash; Jego ton nie pozostawia pola do dyskusji. &ndash; Od teraz tak właśnie będziesz robić.</p>

  <p class="txt-w">&ndash; Ale on ją bije! &ndash; Na myśl o&nbsp;tym, co ten człowiek robi małej dziewczynce, z&nbsp;oczu wypływają mi łzy. Jaka jest sprawiedliwość na tym świecie, skoro taki człowiek jak on ma piękną, cudowną córeczkę, o&nbsp;którą nawet nie dba? &ndash; Krzywdzi ją, a&nbsp;my nic z&nbsp;tym nie zrobimy?</p>

  <p class="txt-w">Hank przygląda mi się przez dłuższą chwilę i&nbsp;widzę, że starannie dobiera słowa.</p>

  <p class="txt-w">&ndash; Polly, wezwaliśmy opiekę społeczną. Przyjrzeli się im. To nie nasza sprawa.</p>

  <p class="txt-w">&ndash; Ale…</p>

  <p class="txt-w">&ndash; <span class="kptl">TO NIE NASZA SPRAWA.</span></p>

  <p class="txt-w">&ndash; Ale Hank, jak możesz odwracać się od małej dziewczynki, która potrzebuje naszej pomocy?</p>

  <p class="txt-w">Mój mąż wzdycha ciężko. Przechodzi obok mnie i&nbsp;siada na kanapie, która jęczy pod jego ciężarem. Siada zawsze w&nbsp;tym samym miejscu i&nbsp;w poduchach zrobiło się tam zagłębienie w&nbsp;kształcie Hanka.</p>

  <p class="txt-w">&ndash; Polly. &ndash; Podnosi na mnie wzrok. &ndash; A&nbsp;co by było, gdybym nie wrócił teraz do domu? Co, gdybym został w&nbsp;pracy do późna? Co by się z&nbsp;tobą stało?</p>

  <p class="txt-w">Hank nie odrywa ode mnie spojrzenia, a&nbsp;do mnie dociera, że mój prawie dwumetrowy i&nbsp;ważący ponad sto dziesięć kilogramów mąż się boi. Boi się tego, co mogłoby mi się stać, gdyby nie wrócił w&nbsp;porę do domu. Boi się, co może się stać następnym razem.</p>

  <p class="txt-w">&ndash; Okej &ndash; kapituluję. &ndash; Będę się trzymała od nich z&nbsp;daleka.</p>

  <p class="txt-w">Hank wyciąga ręce, a&nbsp;ja siadam na jego kolanach i&nbsp;obejmuję go za szyję. Hank chce dobrze. Jest najlepszym człowiekiem, jakiego kiedykolwiek poznałam, nie ma nikogo lepszego. I&nbsp;byłby wspaniałym ojcem. To moja wina, że nigdy tego nie doświadczy.</p>

  <p class="txt-w">&ndash; Przepraszam &ndash; mamroczę w&nbsp;jego szyję.</p>

  <p class="txt-w">Przyciska mnie mocno do swojego ciepłego ciała &ndash; grzeje lepiej niż jakikolwiek grzejnik.</p>

  <p class="txt-w">&ndash; Po prostu trzymaj się od nich z&nbsp;daleka. To wszystko.</p>

  <p class="txt-w">Hank nie ma pojęcia, za co go przepraszam.</p>
</div>


<div class="t-p" id="calibre_link-131">
  <h2 title="ROZDZIAŁ DWUDZIESTY TRZECI" class="calibre6" id="calibre_link-261"><a href="#calibre_link-132" class="calibre5">ROZDZIAŁ DWUDZIESTY TRZECI</a></h2>

  <p class="txt-w">Wolałabym, żeby mój mąż nie przesiadywał w&nbsp;pracy do późna w&nbsp;czasie śnieżycy.</p>

  <p class="txt-w">Pomimo moich błagań Hank wrócił do warsztatu po kolacji. Często wraca tam wieczorami, ponieważ potrzebujemy pieniędzy. Poza tym warsztat znajduje się tuż przy głównej drodze, więc kierowcy często zajeżdżają napełnić baki, kiedy zaczyna się burza śnieżna.</p>

  <p class="txt-w">Kazałam mu przysiąc, że wróci, zanim zawierucha rozszaleje się na dobre, ale kiedy wyglądam przez okno, widzę, że na ziemi leży już prawie trzydzieści centymetrów białego puchu. Prąd wysiadł pół godziny temu, więc chodzę po domu i&nbsp;rozstawiam świece. A&nbsp;nadal nie ma śladu auta Hanka.</p>

  <p class="txt-w">Gdzie on jest? A&nbsp;jeśli miał wypadek?</p>

  <p class="txt-w">Albo, co gorsza, Mitch się na niego zasadził? Bez broni Mitch nie jest żadnym zagrożeniem dla mojego męża. Ale wygląda na człowieka, który ma gdzieś w&nbsp;domu schowany cały arsenał strzelb. Jeśli podejdzie do niego z&nbsp;bronią palną…</p>

  <p class="txt-w">Żołądek ściska mi się na tę myśl. Bez Hanka nie będę miała żadnego powodu, by żyć.</p>

  <p class="txt-w">Właśnie gdy zaczynam panikować, zielony wóz Hanka pojawia się w&nbsp;oddali. Jedzie powoli i&nbsp;ostrożnie, jak zawsze w&nbsp;takich warunkach, ale mimo to opony i&nbsp;tak się ślizgają. Zatrzymuje się tuż przed wejściem do domu, ale zamiast od razu wysiąść, ociąga się w&nbsp;kabinie.</p>

  <p class="txt-w">Co on tam robi?</p>

  <p class="txt-w">Mrużę oczy w&nbsp;ciemności, próbując dostrzec cokolwiek przez przednią szybę. Wygląda prawie jak…</p>

  <p class="txt-w">Czy ktoś tam z&nbsp;nim jest?</p>

  <p class="txt-w">Po dobrej minucie Hank wysiada. Naciąga czapkę na swoje krótkie włosy i&nbsp;przedziera się przez coraz większe zwały śniegu do drzwi wejściowych. Nim zdąży do nich dotrzeć, otwieram je.</p>

  <p class="txt-w">&ndash; Gdzie byłeś? &ndash; wypalam.</p>

  <p class="txt-w">Hank ogląda się przez ramię na samochód.</p>

  <p class="txt-w">&ndash; Znalazłem przy drodze kobietę. Powiedziała, że ma na imię Megan… nie, czekaj… Tegan. Miała wypadek, uderzyła w&nbsp;drzewo. Musiałem wyciągnąć ją z&nbsp;auta i&nbsp;wydaje mi się, że jest ranna. Coś z&nbsp;kostką.</p>

  <p class="txt-w">&ndash; Och! &ndash; Przyciskam rękę do piersi, ale nie powinnam się dziwić. Hank zawsze pomaga kierowcom, którzy utknęli, chociaż nikt mu za to nie płaci. Podczas każdej podróży wymienia przynajmniej jedną oponę zupełnie obcej osobie. &ndash; To okropne.</p>

  <p class="txt-w">&ndash; Telefony działają? Możemy spróbować wezwać karetkę.</p>

  <p class="txt-w">Kręcę głową.</p>

  <p class="txt-w">&ndash; Ani telefony, ani prąd. Nie ma też zasięgu w&nbsp;komórkach.</p>

  <p class="txt-w">&ndash; Więc będzie musiała spędzić tę noc u&nbsp;nas. &ndash; Znów ogląda się przez ramię. &ndash; Pomożesz mi ją wyciągnąć z&nbsp;samochodu?</p>

  <p class="txt-w">Krzywię się, patrząc na półmetrowe zaspy pokrywające ścieżkę prowadzącą do naszego domu.</p>

  <p class="txt-w">&ndash; Do czego mnie potrzebujesz?</p>

  <p class="txt-w">&ndash; Jest ranna, a&nbsp;ty jesteś pielęgniarką.</p>

  <p class="txt-w">Nie zawracam sobie głowy poprawianiem go, że <span class="kptl">BYŁAM</span> pielęgniarką. Wątpię, czy jeszcze kiedyś ktoś mnie zatrudni w&nbsp;zawodzie.</p>

  <p class="txt-w">&ndash; A&nbsp;poza tym… &ndash; wsuwa ręce do kieszeni &ndash; wydaje mi się, że ona się mnie boi.</p>

  <p class="txt-w">Niemal wybucham śmiechem. Przyznaję, że to musiało być przerażające, utknąć w&nbsp;rozbitym samochodzie w&nbsp;czasie burzy śnieżnej, a&nbsp;potem dostrzec zbliżającego się do niej mojego podobnego do yeti męża.</p>

  <p class="txt-w">Posłusznie wkładam płaszcz i&nbsp;białą czapkę z&nbsp;pomponem, po czym idę za Hankiem do samochodu. Kobieta siedząca na miejscu pasażera jest w&nbsp;złym stanie. Chociaż to nie do końca kobieta, raczej dziewczyna. Skóra na jej policzkach i&nbsp;czole jest idealnie gładka i&nbsp;pozbawiona zmarszczek. Wygląda, jakby chodziła jeszcze do liceum.</p>

  <p class="txt-w">Hank zanosi ją na naszą kanapę i&nbsp;sadza tak ostrożnie, jak to tylko możliwe. Dziewczyna wyraźnie bardzo cierpi &ndash; powiedziała, że ma zranioną kostkę, a&nbsp;na czole widzę dużego guza. Ale o&nbsp;jednej rzeczy Hank mnie nie poinformował. Kobieta jest w&nbsp;zaawansowanej ciąży. Zauważyłam to dopiero, kiedy jej kurtka się rozchyliła. Jej brzuch sterczy w&nbsp;migającym świetle świec, które porozstawiałam w&nbsp;salonie.</p>

  <p class="txt-w">I chociaż wygląda naprawdę żałośnie, czuję ukłucie zazdrości.</p>

  <p class="txt-w">Ale nie mogę pozwolić na to, by się we mnie rozsiadło na dobre. Ta dziewczyna jest ranna i&nbsp;ma spędzić tu noc, a&nbsp;ja będę jej gospodynią. Jeśli sobie z&nbsp;tym nie poradzę, to znaczy, że mam poważny problem.</p>
</div>


<div class="t-p" id="calibre_link-133">
  <h2 title="ROZDZIAŁ DWUDZIESTY CZWARTY" class="calibre6" id="calibre_link-262"><a href="#calibre_link-134" class="calibre5">ROZDZIAŁ DWUDZIESTY CZWARTY</a></h2>

  <p class="txt-w">Wchodzenie do piwnicy naszego domu zawsze wywołuje we mnie wrażenie déjà vu. Od czasu śmierci mamy byłam tam tylko raz i&nbsp;tylko po to, żeby zmienić pościel na szpitalnym łóżku. Myślałam, że będzie się tam unosił zapach śmierci, ale pachnie tylko środkiem odkażającym. Nawet zapach perfum już się ulotnił.</p>

  <p class="txt-w">Wszystko wygląda dokładnie tak, jak zostawiłam rok temu. Zagłówek łóżka szpitalnego nadal jest uniesiony do pozycji trzydziestu stopni. Krzesło z&nbsp;wiadrem służące za toaletę w&nbsp;dalszym ciągu stoi obok łóżka, chociaż pod koniec mama nie była już w&nbsp;stanie z&nbsp;niego korzystać i&nbsp;przynosiłam jej basen. Nawet regał jest nadal wypełniony jej ulubionymi czasopismami i&nbsp;książkami. Jej ulubioną lekturą było <em class="calibre1">Lśnienie</em> i&nbsp;egzemplarz jest tak zaczytany, że boję się, że gdybym zdjęła go z&nbsp;półki, rozsypałby mi się w&nbsp;rękach.</p>

  <p class="txt-w">Kiedy Hank kładzie Tegan delikatnie na łóżku, czuję smutek w&nbsp;piersi. Gdy stałam przy nim po raz ostatni, trzymałam rękę mojej mamy, gdy ona powoli ode mnie odchodziła. Była umierająca już od kilku miesięcy, ale jakoś obie wiedziałyśmy, że to będzie ten dzień.</p>

  <p class="txt-w">Oboje z&nbsp;Hankiem siedzieliśmy przy niej tamtego ranka. Popatrzyła na mojego męża wyblakłymi oczami i&nbsp;powiedziała do niego:</p>

  <p class="txt-w">&ndash; Opiekuj się Polly, dobrze?</p>

  <p class="txt-w">&ndash; Do końca moich dni &ndash; odrzekł. Te same słowa wypowiedział na naszym ślubie, ale teraz, przy mojej umierającej matce, niosły ze sobą jakby większe przesłanie.</p>

  <p class="txt-w">W końcu Hank musiał wracać do pracy, ponieważ nasza sytuacja finansowa nie pozwalała na to, by warsztat mógł być ciągle zamknięty. A&nbsp;kiedy zostałyśmy z&nbsp;mamą same, zacisnęła na mojej dłoni swoje zimne, słabe palce.</p>

  <p class="txt-w">&ndash; Nie martw się, Polly &ndash; powiedziała do mnie. &ndash; W&nbsp;końcu twoja rodzina będzie kompletna.</p>

  <p class="txt-w">Oczywiście wiedziała o&nbsp;moich problemach z&nbsp;płodnością. Poza Hankiem była jedyną osobą, która znała wszystkie szczegóły. Ale w&nbsp;przeciwieństwie do mojego męża wierzyła, że pewnego dnia wreszcie będę miała swoje dzieciątko.</p>

  <p class="txt-w">To tylko udowadnia, że nie wiedziała wszystkiego.</p>

  <p class="txt-w">Kiedy Tegan poprawia się na łóżku, pojawia się temat jej ciąży. Już dawno nauczyłam się przyklejać sobie uśmiech do twarzy i&nbsp;udawać szczęście z&nbsp;powodu czyjejś ciąży, ale za każdym razem jest mi coraz trudniej. Któregoś dnia otworzę usta, żeby pogratulować komuś ciąży, i&nbsp;okaże się, że nie wyjdą z&nbsp;nich żadne słowa.</p>

  <p class="txt-w">Jej kostka jest poważnie uszkodzona. Trudno powiedzieć, jak bardzo, ponieważ nie chce pozwolić mi zdjąć sobie buta, co jest niewymownie frustrujące. Wyobraź sobie, że jesteś dorosłą kobietą u&nbsp;progu macierzyństwa i&nbsp;nie chcesz pozwolić wyspecjalizowanej pielęgniarce obejrzeć swoich obrażeń! Ale mimo że nie mogę przyjrzeć się jej kostce, ból, jaki odczuwa, wskazuje na to, że jest złamana. Dam sobie głowę uciąć.</p>

  <p class="txt-w">A potem Tegan zaczyna żebrać o&nbsp;środki przeciwbólowe.</p>

  <p class="txt-w">Wszystkie narkotyki mojej matki nadal znajdują się w&nbsp;apteczce w&nbsp;górnej łazience. Mam ich tam dość, żeby zabić konia. A&nbsp;co dopiero mającą niecały metr osiemdziesiąt wzrostu kobietę, która waży najwyżej pięćdziesiąt pięć kilogramów i&nbsp;której rozpadło się całe życie.</p>

  <p class="txt-w">Nie, żebym o&nbsp;tym myślała. Przynajmniej nie ostatnio.</p>

  <p class="txt-w">&ndash; Mogę ci dać tylenol &ndash; informuję ją. &ndash; Nic innego nie jest bezpieczne w&nbsp;ciąży.</p>

  <p class="txt-w">Nie wydaje się z&nbsp;tego powodu zadowolona. Dałabym sobie odciąć prawą rękę, żeby oczekiwać na własne dziecko, a&nbsp;ona nie dba o&nbsp;to, czym się karmi. Ale nie ma sensu jej besztać. Staram się tylko zapewnić jej komfort przez tę jedną noc, więc będę tak miła, jak tylko potrafię.</p>

  <p class="txt-w">&ndash; Dobra &ndash; mamrocze. &ndash; Wezmę tylenol.</p>

  <p class="txt-w">&ndash; Zaraz ci przyniosę.</p>

  <p class="txt-w">Tegan prosi, żebym zostawiła jej latarkę i&nbsp;muszę jej ją dać, chociaż nie mam ochoty pozbawiać się jedynego źródła światła. Muszę trzymać się poręczy przy schodach, gdy wychodzę z&nbsp;piwnicy, aby się nie potknąć o&nbsp;własne stopy, i&nbsp;bardzo, bardzo ostrożnie wchodzę na samą górę. Ostatnie trzy stopnie są pogrążone w&nbsp;atramentowej ciemności. Macam ręką przed sobą, żeby nie wpaść na drzwi.</p>

  <p class="txt-w">Ale kiedy je otwieram, wzrok mi powraca dzięki świecom rozstawionym na całym piętrze. Mam też szczęście: Hank przyniósł już torebkę Tegan i&nbsp;jej bagaż z&nbsp;samochodu i&nbsp;ustawił je pod piwnicznymi drzwiami.</p>

  <p class="txt-w">Prosiła o&nbsp;torebkę, ale bagaż też może się okazać przydatny. Koce trochę pomogą, jednak może chcieć włożyć dodatkowy sweter, żeby nie leżeć w&nbsp;łóżku w&nbsp;kurtce. Postanawiam otworzyć najpierw tę torbę.</p>

  <p class="txt-w">Niestety nie wzięła ze sobą wielu ubrań. Tylko kilka koszulek, bieliznę, parę spodni. Dokądkolwiek się udawała, nie planowała zostać długo. Gdy grzebię w&nbsp;jej ubraniach, krzywię się, czując ból w&nbsp;prawym nadgarstku. Nie dziwi mnie, że miejsce, za które ściskał mnie Mitch, nadal mnie mrowi, pojawił się już też czerwony ślad, który do jutra będzie pewnie ciemnofioletowy. Zakrywam to miejsce rękawem, bo Hank się wścieknie, kiedy zobaczy siniaki.</p>

  <p class="txt-w">Potem mój wzrok ląduje na torebce Tegan. Powinnam jej ją znieść na dół, ale nie mogę się powstrzymać, żeby jej nie otworzyć i&nbsp;nie zajrzeć do środka. Kiedy tylko odsuwam zamek, dolatuje mnie zapach whisky i&nbsp;mam ochotę natychmiast ją zamknąć. Ale oddycham przez usta i&nbsp;brnę dalej.</p>

  <p class="txt-w">Prawo jazdy jest wystawione na nazwisko Tegan Werner. A&nbsp;data urodzenia wprawia mnie w&nbsp;zaskoczenie. Nie dałabym jej więcej niż dwadzieścia lat, a&nbsp;okazuje się, że ma dwadzieścia trzy.</p>

  <p class="txt-w">Hank schodzi do piwnicy, żeby zanieść dziewczynie dodatkowe koce, a&nbsp;ja w&nbsp;dalszym ciągu szperam w&nbsp;jej torebce. Odkładam portfel, w&nbsp;którym znajdują się dwa dolary. Kto wybiera się w&nbsp;podróż z&nbsp;dwoma dolarami? Zastanawiam się, jaka jest jej historia. Hank znowu będzie na mnie krzyczał, żebym nie wściubiała nosa w&nbsp;nie swoje sprawy, ale mam przeczucie, że historia Tegan Werner może być bardzo interesująca.</p>

  <p class="txt-w">Następną rzeczą, jaką znajduję w&nbsp;jej torebce, jest jej telefon komórkowy. Uruchamiam wyświetlacz, ale jest zablokowany. Już mam odłożyć telefon z&nbsp;powrotem do&nbsp;torebki, ale w&nbsp;ostatniej chwili, z&nbsp;powodów, których do końca nie rozumiem, wyłączam go całkiem i&nbsp;chowam do własnej kieszeni.</p>

  <p class="txt-w">Potem wyciągam z&nbsp;torebki piersiówkę. Odkręcam kurek i&nbsp;wącham, jak gdyby była jakakolwiek wątpliwość, skąd wziął się ten odór, który owionął mnie, gdy tylko otworzyłam torebkę. To mocny trunek, wysokooktanowy.</p>

  <p class="txt-w">Popija whisky. W&nbsp;zaawansowanej ciąży. Nic dziwnego, że tak beztrosko poprosiła o&nbsp;środki przeciwbólowe &ndash; wyraźnie ma w&nbsp;głębokim poważaniu to, czym karmi swój organizm. Wygląda na to, że mamy w&nbsp;swojej piwnicy matkę roku.</p>

  <p class="txt-w">Odkładam piersiówkę do torebki, a&nbsp;twarz płonie mi z&nbsp;gniewu. Niektóre z&nbsp;nas oddałyby wszystko, żeby zajść w&nbsp;ciążę. A&nbsp;tymczasem niektóre z&nbsp;tych, które już w&nbsp;niej są, chociaż nawet się o&nbsp;to nie starały, trują swoje dziecko, jeszcze zanim dostanie szansę na to, żeby żyć.</p>

  <p class="txt-w">Doprowadza mnie to do furii.</p>

  <p class="txt-w">Następną rzeczą, jaką znajduję, jest złota zapalniczka. Nie widzę żadnej pogniecionej paczki papierosów na dnie torebki, ale jestem przekonana, że tylko dlatego, że się jej skończyły. Jeśli nie rzuciła picia na czas ciąży, dlaczego miałaby rzucać palenie?</p>

  <p class="txt-w">Po raz ostatni zaglądam w&nbsp;głąb jej torebki. Odkrywam jeszcze jedną rzecz i&nbsp;ze znalezienia tego akurat się cieszę.</p>

  <p class="txt-w">To puszeczka z&nbsp;gazem pieprzowym.</p>

  <p class="txt-w">Ją także chowam do kieszeni, tuż obok telefonu komórkowego. Nie żebym myślała, że ta dziewczyna może nas skrzywdzić, ale nie podoba mi się myśl, że gość w&nbsp;naszym domu ma broń.</p>
</div>


<div class="t-p" id="calibre_link-135">
  <h2 title="ROZDZIAŁ DWUDZIESTY PIĄTY" class="calibre6" id="calibre_link-263"><a href="#calibre_link-136" class="calibre5">ROZDZIAŁ DWUDZIESTY PIĄTY</a></h2>

  <p class="txt-w">Tegan poprosiła o&nbsp;kanapkę z&nbsp;tuńczykiem.</p>

  <p class="txt-w">Mieszam przy świecy tuńczyka z&nbsp;puszki z&nbsp;odrobiną majonezu. Tuńczyk zawiera rtęć, więc może być groźny dla rozwijającego się płodu, ale przypuszczam, że niewielka ilość nie zaszkodzi. Nie żeby ją to interesowało, skoro popija whisky podczas jazdy.</p>

  <p class="txt-w">Tegan Werner utrzymuje, że jest mężatką, ale podejrzewam, że kłamie. Nie ma na palcu obrączki. A&nbsp;kiedy zapytałam ją o&nbsp;męża, zbyt długo zwlekała z&nbsp;odpowiedzią. Poza tym jest taka młoda.</p>

  <p class="txt-w">Nie sądzę, by była mężatką. Coś mi mówi, że za miesiąc zostanie samotną matką. Samotną matką, która nosi ze sobą piersiówkę z&nbsp;whisky. Która beztrosko wybiera się w&nbsp;podróż w&nbsp;czasie śnieżycy. Która kłamie.</p>

  <p class="txt-w">Wzdrygam się na jej stwierdzenie, że jest „absurdalnie płodna”. Za każdym razem, gdy jakaś kobieta narzeka w&nbsp;moim towarzystwie, że jest zbyt płodna, żyła nabrzmiewa mi na skroni i&nbsp;grozi przebiciem się przez skórę. <em class="calibre1">O ja biedna &ndash; jestem taka płodna, mam za dużo pieniędzy na koncie, a&nbsp;z każdym zjedzonym kawałkiem ciasta czekoladowego ubywa mi dwa kilo!</em></p>

  <p class="txt-w">Szczęściara ze mnie &ndash; nie mam problemu z&nbsp;byciem zbyt płodną. Prawda jest taka, że Hank i&nbsp;ja wydaliśmy wszystkie pieniądze, żeby mieć dziecko, i&nbsp;co nam z&nbsp;tego przyszło? Absolutnie nic.</p>

  <p class="txt-w">Było to dla mnie zaskoczeniem. Mama ostrzegała mnie, że zajście w&nbsp;ciążę ze mną zajęło jej sporo czasu, ponad dziesięć lat, i&nbsp;później już nie mogła mieć więcej dzieci. Ale nawet przy moich nieregularnych okresach nie sądziłam, że u&nbsp;mnie może pojawić się kłopot. Do tego stopnia, że kiedy mój pierwszy test ciążowy okazał się negatywny, doznałam szoku.</p>

  <p class="txt-w">Minęło osiem lat, przeszliśmy przez trzy cykle in vitro i&nbsp;jedną nieudaną adopcję. Nadal jesteśmy z&nbsp;Hankiem tylko we dwoje i&nbsp;mamy pusty pokój na górze.</p>

  <p class="txt-w">Ze świecą w&nbsp;dłoni idę do spiżarni po krakersy jako dodatek do kanapki i&nbsp;na samym końcu, za puszkami z&nbsp;kukurydzą w&nbsp;śmietanie i&nbsp;bezużytecznymi witaminami prenatalnymi, zauważam coś, o&nbsp;czym nie myślałam już od bardzo dawna. Od czasu, gdy to tam schowałam.</p>

  <p class="txt-w">Pluszowy miś.</p>

  <p class="txt-w">Brązowa maskotka z&nbsp;ustami wyszytymi w&nbsp;wiecznym uśmiechu, która trzyma w&nbsp;łapkach serce. Hank kupił go dla mnie. Albo może raczej powinnam powiedzieć, że kupił go dla naszego dziecka. Był taki jeden miesiąc, na samym początku, kiedy spóźniał mi się okres i&nbsp;myślałam, że jestem w&nbsp;ciąży, a&nbsp;on w&nbsp;swoim podekscytowaniu zadziałał pochopnie. Postawiłam go na półce w&nbsp;salonie, ale kiedy stało się już jasne, że dziecko nie jest nam pisane, schowałam go na sam tył spiżarni. Nie mogłam się zmusić, by go wyrzucić.</p>

  <p class="txt-w">Wpatruję się w&nbsp;niego przez chwilę z&nbsp;łomoczącym w&nbsp;piersi sercem. Po czym kręcę głową, żeby się otrząsnąć. Nie ma sensu się teraz nad tym rozwodzić.</p>

  <p class="txt-w">Kiedy tuńczyk i&nbsp;majonez są już wymieszane, rozsmarowuję pastę na dwóch kromkach pełnoziarnistego chleba i&nbsp;składam je razem w&nbsp;kanapkę. Po namyśle biorę do ręki nóż i&nbsp;przekrajam ją na pół.</p>

  <p class="txt-w">Z salonu dobiega jakieś trzaśnięcie, a&nbsp;potem przekleństwo Hanka. Musiał się potknąć o&nbsp;stół albo o&nbsp;krzesło, co często mu się zdarza, gdy nie ma prądu. Zdaje się zbyt wielki w&nbsp;większości pomieszczeń, a&nbsp;nasz salon nie należy do przestronnych. Zamieram z&nbsp;dłonią na rękojeści, wciąż myśląc o&nbsp;tym misiu schowanym w&nbsp;spiżarni, którego Hank kupił mi lata temu. Któregoś dnia Tegan pewnie podaruje podobnego misia swojemu dziecku. A&nbsp;ono się uśmiechnie i&nbsp;radośnie pogaworzy. Może weźmie do buzi jego miękkie uszko. Zawsze sobie wyobrażałam, że moje dziecko tak właśnie zrobi.</p>

  <p class="txt-w">&ndash; Polly?</p>

  <p class="txt-w">Odwracam się, instynktownie unosząc ostrze noża. Mój mąż staje za mną, a&nbsp;kiedy zauważa nóż w&nbsp;mojej ręce, cofa się i&nbsp;unosi obie ręce do góry.</p>

  <p class="txt-w">&ndash; Hola, Polly! Jezu.</p>

  <p class="txt-w">Opuszczam rękę z&nbsp;nożem i&nbsp;odkładam go na blat. Na szczęście jest za ciemno, żeby dostrzegł, jak bardzo trzęsą mi się ręce.</p>

  <p class="txt-w">&ndash; Przestraszyłeś mnie.</p>

  <p class="txt-w">&ndash; Przepraszam.</p>

  <p class="txt-w">&ndash; Słyszałam trzask z&nbsp;salonu.</p>

  <p class="txt-w">&ndash; Och. &ndash; Pociera swój łokieć i&nbsp;się krzywi. &ndash; Uderzyłem się o&nbsp;kant stołu. Mocno.</p>

  <p class="txt-w">&ndash; Chcesz lodu?</p>

  <p class="txt-w">&ndash; Cały dom wydaje się zrobiony z&nbsp;lodu &ndash; zauważa. Spogląda na kanapkę leżącą na blacie. &ndash; Co robisz?</p>

  <p class="txt-w">&ndash; Kanapkę dla Tegan.</p>

  <p class="txt-w">&ndash; Okej. &ndash; Znów ta bruzda pomiędzy jego brwiami. Martwi się, że przebywam w&nbsp;pobliżu ciężarnej kobiety. Nie mówi tego, ale od czasu „incydentu” zachowuje się, jakby czekał na moje kolejne załamanie. &ndash; Chcesz, żebym jej to zaniósł?</p>

  <p class="txt-w">Kręcę głową.</p>

  <p class="txt-w">&ndash; Nie, miałeś rację. Ona się ciebie boi.</p>

  <p class="txt-w">Hank przykłada dłoń do piersi, jakby się poczuł urażony, ale gdyby zależało mu na mniej przerażającym wizerunku, zacząłby od ogolenia brody &ndash; albo przynajmniej doprowadzenia jej do porządku. Kiedy go poznałam, nie był nawet w&nbsp;części tak przerażający jak teraz. Miał wtedy dwadzieścia kilka lat, a&nbsp;jego broda była krótka i&nbsp;zadbana. Pracował w&nbsp;warsztacie samochodowym, ja zaś byłam studentką pielęgniarstwa z&nbsp;zepsutą skrzynią biegów i&nbsp;pustym kontem w&nbsp;banku.</p>

  <p class="txt-w">Gorączkowo wyjaśniałam moją sytuację Hankowi, błagając go, by rozłożył mi płatność na raty, chociaż to nie był jeszcze wtedy jego warsztat. Powiedział, że zobaczy, co da się zrobić, a&nbsp;kiedy wróciłam po kilku dniach po odbiór samochodu, powiedział, że naprawił mi go bezpłatnie. Próbowałam zapłacić mu przynajmniej za części, ale nie chciał wziąć pieniędzy.</p>

  <p class="txt-w">Kiedy go poznałam, pomyślałam, że jest uroczy i&nbsp;spodziewałam się, że poprosi mnie o&nbsp;numer telefonu, ale nie zrobił tego. Wtedy jeszcze nie wiedziałam, że przy kobietach był bardzo nieśmiały &ndash; nie przyszło mi do głowy, że taki wielki gość może czuć się nieswojo przy kimś takim jak ja. Ale nie mogłam wyjść stamtąd bez okazania mu swojej wdzięczności, więc w&nbsp;ramach podziękowania zaprosiłam go na kolację. Nadal pamiętam, jak zaświeciły mu się oczy.</p>

  <p class="txt-w">Wielu rzeczy, które zrobiłam w&nbsp;życiu, żałuję. Ale nigdy nie żałowałam tego, że zaprosiłam wtedy Hanka na kolację.</p>

  <p class="txt-w">Chociaż czasami się zastanawiam, czy on nie żałuje, że się zgodził.</p>
</div>


<div class="t-p" id="calibre_link-137">
  <h2 title="ROZDZIAŁ DWUDZIESTY SZÓSTY" class="calibre6" id="calibre_link-264"><a href="#calibre_link-138" class="calibre5">ROZDZIAŁ DWUDZIESTY SZÓSTY</a></h2>

  <p class="txt-w">Tegan nie wzięła tabletek, które jej przyniosłam.</p>

  <p class="txt-w">Tak naprawdę to nie był dilaudid, jak twierdziłam. To w&nbsp;ogóle nie były środki przeciwbólowe. Szukałam w&nbsp;apteczce czegoś, co można bezpiecznie przyjmować w&nbsp;ciąży, i&nbsp;znalazłam dwie tabletki benadrylu. Uznałam, że przynajmniej dobrze się wyśpi. I&nbsp;jestem pewna, że przyniesie jej jakiś efekt placebo na ból.</p>

  <p class="txt-w">Jednak postanowiła, że ich nie weźmie. Cieszę się, że postąpiła słusznie dla dobra swojego dziecka &ndash; nareszcie. Złamana kostka czy nie, ona nie powinna zażywać narkotyków.</p>

  <p class="txt-w">Kiedy wracam do sypialni, Hank leży już w&nbsp;łóżku. Jego krótkie, ciemne włosy są wilgotne, tak samo jak jego broda.</p>

  <p class="txt-w">&ndash; Brałeś prysznic? &ndash; dziwię się. &ndash; Po ciemku?</p>

  <p class="txt-w">&ndash; Wziąłem ze sobą latarkę. Wiesz, że nie zasnę cały w&nbsp;smarach z&nbsp;warsztatu.</p>

  <p class="txt-w">Zerkam w&nbsp;stronę łazienki.</p>

  <p class="txt-w">&ndash; Jest ciepła woda?</p>

  <p class="txt-w">&ndash; No co ty. Wziąłem zimny prysznic.</p>

  <p class="txt-w">Wchodzę pod kołdrę do mojego męża i&nbsp;kładę dłoń na jego brzuchu. Jego ręce i&nbsp;ramiona są umięśnione od pracy w&nbsp;warsztacie, ale brzuch ma miękki.</p>

  <p class="txt-w">&ndash; Zimny prysznic, co? Co za szkoda.</p>

  <p class="txt-w">Hank unosi wysoko brwi.</p>

  <p class="txt-w">&ndash; Polly?</p>

  <p class="txt-w">Jest zdumiony, co wywołuje we mnie poczucie winy. Hank i&nbsp;ja nie uprawiamy ostatnio zbyt często seksu, a&nbsp;kiedy już to robimy, rzadko to ja wychodzę z&nbsp;inicjatywą. No dobra &ndash; <span class="kptl">NIGDY</span> nie wychodzę z&nbsp;inicjatywą. A&nbsp;od czasu „incydentu” obchodzi się ze mną, jakbym była ze szkła i&nbsp;przez większość czasu jest delikatny. Zbyt delikatny. Żyjemy praktycznie w&nbsp;celibacie.</p>

  <p class="txt-w">Nie zawsze tak było. Kiedy zaczęliśmy się umawiać, miałam wrażenie, że próbujemy pobić jakiś rekord świata czy coś. Po kilku latach związku życie seksualne nieco zwolniło, ale kiedy się pobraliśmy i&nbsp;zaczęliśmy starać o&nbsp;dziecko, znów stanęliśmy do wyścigu.</p>

  <p class="txt-w">Wtedy to była dobra zabawa. Ale po jakimś czasie „staranie się o&nbsp;dziecko” zamieniło się w&nbsp;„walkę z&nbsp;niepłodnością”. Seks stał się starannie zaplanowaną czynnością, a&nbsp;wyznacznikiem czasu, kiedy możemy go uprawiać, był zestaw do domowego sprawdzania owulacji.</p>

  <p class="txt-w">Wszystko i&nbsp;tak spełzło na niczym.</p>

  <p class="txt-w">&ndash; Strasznie tu zimno. &ndash; Muskam palcami klatkę piersiową Hanka. &ndash; Nie chciałbyś nas trochę rozgrzać?</p>

  <p class="txt-w">&ndash; Oczywiście, że bym chciał &ndash; odpowiada, jakby to było najgłupsze pytanie świata. Pewnie jest.</p>

  <p class="txt-w">Nachyla się, żeby mnie pocałować. Hank zawsze świetnie całował &ndash; jest bardzo delikatny jak na mężczyznę tych rozmiarów. Próbuję zatracić się w&nbsp;seksie przy świecach, zadowolona, że udało nam się przetrwać ten trudny czas. Cieszę się, że nie zniszczyłam całkiem naszego związku, chociaż robiłam, co mogłam.</p>

  <p class="txt-w">Nigdy nie zapomnę wyrazu twarzy mojego męża, kiedy dwa lata temu odebrał mnie z&nbsp;pracy. To było po tym, jak kolejna nieudana próba in vitro wyzerowała do czysta nasze konto bankowe. I&nbsp;po tym, jak adopcja spełzła na niczym, ponieważ nastoletnia matka zmieniła zdanie, gdy po raz pierwszy wzięła w&nbsp;ramiona swoją córeczkę, i&nbsp;postanowiła jednak jej nie oddawać.</p>

  <p class="txt-w">Przez ten cały czas Hank trwał przy mnie jak skała.</p>

  <p class="txt-w">&ndash; Spróbujemy jeszcze raz, Polly. Nasze dziecko gdzieś tam na nas czeka.</p>

  <p class="txt-w">&ndash; Nie &ndash; wyszlochałam. &ndash; Nie dam rady znowu przez to przejść. Nie dam rady.</p>

  <p class="txt-w">&ndash; Więc będziemy tylko ty i&nbsp;ja. Nie ma w&nbsp;tym nic złego.</p>

  <p class="txt-w">Jego słowa dźwięczały mi w&nbsp;uszach następnego dnia, kiedy poszłam na nocną zmianę na oddziale noworodkowym. Powinnam była odmówić, wziąwszy pod uwagę moje samopoczucie. Ale myślałam, że jestem silniejsza. Myślałam, że przebywanie wśród noworodków podniesie mnie na duchu.</p>

  <p class="txt-w">Myliłam się.</p>

  <p class="txt-w">Po tym, co wydarzyło się tamtego dnia, straciłam pracę w&nbsp;szpitalu. Mogę być zadowolona, że mnie nie zamknęli. Kochałam tę pracę i&nbsp;tak jak ciężko było mi stamtąd odejść, jeszcze trudniejsze było przyznanie się do tego, <span class="kptl">DLACZEGO</span> musiałam odejść. Zwykle mówię ludziom, że Hank chciał, żebym została w&nbsp;domu i&nbsp;skupiła się na naszej rodzinie. Niestety, „incydent” oznacza, że nie będzie żadnej rodziny. Musieliśmy zrezygnować z&nbsp;ubiegania się o&nbsp;adopcję i&nbsp;status rodziny zastępczej. Nigdy nie zostaniemy rodzicami.</p>

  <p class="txt-w">&ndash; Nie potrzebujemy dziecka, Polly &ndash; ciągle powtarzał mi Hank. &ndash; Mamy siebie.</p>

  <p class="txt-w">A potem zachorowała moja matka i&nbsp;zajęłam się opieką nad nią. Dało mi to cel i&nbsp;powód, by żyć. Jednak odkąd odeszła, nie mam wielu rzeczy, którymi mogłabym się zająć. Przyjmowanie zgłoszeń do warsztatu samochodowego to nie praca na cały etat. Hankowi może nie przeszkadzać brak dziecka, ale mnie tak.</p>

  <p class="txt-w">Nigdy się z&nbsp;tym nie pogodzę.</p>

  <p class="txt-w">Minęło dużo czasu, odkąd ostatnio uprawialiśmy seks, a&nbsp;jeszcze więcej, odkąd to był naprawdę dobry seks. Dziś to jest naprawdę dobry seks. Kiedy jest po wszystkim i&nbsp;opadam ciężko na niego, Hank szepcze mi do ucha:</p>

  <p class="txt-w">&ndash; Strasznie cię kocham, Polly.</p>

  <p class="txt-w">Przywołuję w&nbsp;pamięci obraz, jak klęczy obok mojego łóżka na oddziale psychiatrycznym i&nbsp;ściska moją wątłą dłoń w&nbsp;swojej wielkiej łapie. Rozpacz w&nbsp;jego wzroku. „Proszę, odezwij się do mnie, Polly. Tak bardzo cię kocham”.</p>

  <p class="txt-w">&ndash; Ja ciebie też &ndash; odpowiadam.</p>

  <p class="txt-w">Przyciska mnie mocno do siebie, a&nbsp;nasze spocone ciała kleją się do siebie.</p>

  <p class="txt-w">&ndash; Było cudownie. Nie spodziewałem się… To znaczy, myślałem, że możesz być trochę zdenerwowana… przez tę kobietę na dole…</p>

  <p class="txt-w">&ndash; Nie jestem zdenerwowana.</p>

  <p class="txt-w">Uśmiecha się do mnie.</p>

  <p class="txt-w">&ndash; Cieszę się, że coraz lepiej sobie radzisz.</p>

  <p class="txt-w">Ja też.</p>

  <p class="txt-w">Ponownie mnie całuje.</p>

  <p class="txt-w">&ndash; I&nbsp;cieszę się, że jesteś moją żoną. Cieszę się, że jesteśmy tylko we dwoje.</p>

  <p class="txt-w">Tym razem mu nie odpowiadam. Nie będę go okłamywać. Ja się nie cieszę, że jesteśmy tylko we dwoje. <span class="kptl">NIGDY</span> nie pogodzę się z&nbsp;naszą sytuacją w&nbsp;sposób, w&nbsp;jaki on się najwyraźniej pogodził.</p>

  <p class="txt-w">Ale to nic. Ponieważ dziś podjęłam decyzję. Już wkrótce będziemy mieli własne dziecko. W&nbsp;końcu będziemy mogli zrobić użytek z&nbsp;tego pluszowego misia z&nbsp;serduszkiem, którego lata temu schowałam w&nbsp;spiżarni. On po prostu jeszcze o&nbsp;tym nie wie.</p>

  <p class="txt-w">Moja mama miała rację. Już wkrótce nasza rodzina będzie kompletna.</p>
</div>


<div class="t-p" id="calibre_link-139">
  <h2 title="ROZDZIAŁ DWUDZIESTY SIÓDMY" class="calibre6" id="calibre_link-265"><a href="#calibre_link-140" class="calibre5">ROZDZIAŁ DWUDZIESTY SIÓDMY</a></h2>

  <p class="txt-w">Dziś rano czuję się świetnie.</p>

  <p class="txt-w">Nucę pod nosem, gdy rozsmarowuję masło na tostach dla Tegan. Nie wiem nawet, co nucę. Po prostu jakąś melodię. Ten dzień wydaje się taki miły. Pomimo tego śniegu leżącego na ziemi, słońce świeci jasno i&nbsp;cieszę się, że prąd wrócił.</p>

  <p class="txt-w">Tegan skłamała na temat posiadania męża. Widziałam wyraz jej twarzy, gdy powtórzyłam imię, które mi podała. Nie wiem, czy jakiś Jackson istnieje, ale zdecydowanie nie jest jej mężem. Nie ma żadnego męża. Pewnie nie ma nawet chłopaka. Jest tylko ona, całkiem sama. A&nbsp;wkrótce będzie ona i&nbsp;dziecko, którego nawet nie chce, na które nawet nie spojrzy, kiedy się urodzi.</p>

  <p class="txt-w">Para silnych rąk obejmuje mnie za ramiona i&nbsp;ciepło ciała Hanka promieniuje do mojego.</p>

  <p class="txt-w">&ndash; Cześć &ndash; szepcze mi do ucha.</p>

  <p class="txt-w">Odchylam głowę, by oprzeć ją na jego piersi.</p>

  <p class="txt-w">&ndash; Cześć, przystojniaku.</p>

  <p class="txt-w">Przyciska mnie do siebie. Ma na sobie tylko bokserki i&nbsp;biały podkoszulek.</p>

  <p class="txt-w">&ndash; Wczoraj było cudownie.</p>

  <p class="txt-w">Czuję ukłucie winy, że mój mąż jest tak podekscytowany tym, że uprawialiśmy wczoraj seks. Był dla mnie niewiarygodnie cierpliwy, a&nbsp;trzeba przyznać, że przez ostatnie kilka lat nie byłam łatwa w&nbsp;obsłudze.</p>

  <p class="txt-w">&ndash; Tak, było świetnie. &ndash; Wyplątuję się z&nbsp;jego objęć, bym mogła się odwrócić i&nbsp;pocałować go w&nbsp;usta. Muszę zadrzeć wysoko głowę i&nbsp;stanąć na palcach, żeby to zrobić. &ndash; Ty jesteś świetny.</p>

  <p class="txt-w">Uśmiecha się do mnie i&nbsp;przypomina mi się ten dzień w&nbsp;jego warsztacie lata temu &ndash; zanim się pobraliśmy, zanim nawet zaczęliśmy być parą &ndash; kiedy zaprosiłam go na kolację, a&nbsp;on wyglądał na przeszczęśliwego. Muska palcami moją twarz.</p>

  <p class="txt-w">&ndash; Może zamknę dziś warsztat i&nbsp;porobimy coś razem? Cokolwiek zechcesz.</p>

  <p class="txt-w">Śmieję się.</p>

  <p class="txt-w">&ndash; Nie wiem, czy mam ochotę robić cokolwiek przy tej kobiecie w&nbsp;piwnicy.</p>

  <p class="txt-w">&ndash; No, ale po tym, jak pojedzie do szpitala.</p>

  <p class="txt-w">Uśmiech, który ozdabiał moją twarz przez całe rano, spełza z&nbsp;niej teraz.</p>

  <p class="txt-w">&ndash; Jak ma pojechać do szpitala? Telefony nie działają.</p>

  <p class="txt-w">Wzrusza ramionami.</p>

  <p class="txt-w">&ndash; Żaden problem. Odwiozę ją.</p>

  <p class="txt-w">&ndash; Nie ma mowy! Drogi ciągle są zasypane!</p>

  <p class="txt-w">&ndash; Ale przecież mam w&nbsp;garażu pług &ndash; przypomina mi. &ndash; Doczepię go i&nbsp;bez problemu wyjadę na główną drogę.</p>

  <p class="txt-w">No tak. Zapomniałam o&nbsp;całym ekwipunku do odśnieżania, który zakupił poprzedniej zimy. Powiedział, że ma już dość czekania na przyjazd miejskiego pługu i&nbsp;że w&nbsp;ten sposób zaoszczędzimy sporo pieniędzy w&nbsp;dłuższym rozrachunku. Co oznacza, że nikt nie przyjedzie odśnieżyć naszej drogi.</p>

  <p class="txt-w">&ndash; Po prostu… &ndash; Wykręcam sobie palce. &ndash; Nie sądzę, żeby to był dobry pomysł, by ją teraz ruszać. Jest cała obolała. Lepiej poczekać, aż wróci sygnał telefoniczny i&nbsp;zadzwonić po karetkę.</p>

  <p class="txt-w">&ndash; Ale jestem pewien, że chciałaby już odjechać.</p>

  <p class="txt-w">&ndash; Och, nie. &ndash; Kręcę głową. &ndash; Powiedziałam jej, że to może potrwać nieco dłużej, i&nbsp;nie miała z&nbsp;tym problemu. Boi się jechać do szpitala.</p>

  <p class="txt-w">Hank drapie się po brodzie, a&nbsp;ja wstrzymuję oddech, czekając, czy kupi moje kłamstwo. Wreszcie wzrusza ramionami.</p>

  <p class="txt-w">&ndash; Skoro nie ma z&nbsp;tym problemu…</p>

  <p class="txt-w">Potakuję energicznie.</p>

  <p class="txt-w">&ndash; Najmniejszego. I&nbsp;jestem pewna, że telefony zaraz zaczną działać. Idź do warsztatu, a&nbsp;ja się wszystkim zajmę.</p>

  <p class="txt-w">Nie wydaje się przekonany, ale idzie na górę, żeby się ubrać. Na razie przyjął moją wersję, ale kiedy wróci wieczorem, a&nbsp;Tegan nadal będzie w&nbsp;piwnicy, zacznie zadawać pytania. Kiedy do tego dojdzie, mogą mu się nie spodobać moje odpowiedzi, ale jak przyjdzie co do czego, zrobi dokładnie to, co mu każę.</p>

  <p class="txt-w">Nie ma wyboru.</p>
</div>


<div class="t-p" id="calibre_link-141">
  <h2 title="ROZDZIAŁ DWUDZIESTY ÓSMY" class="calibre6" id="calibre_link-266"><a href="#calibre_link-142" class="calibre5">ROZDZIAŁ DWUDZIESTY ÓSMY</a></h2>

  <p class="txt-w">Tegan śpi przez całe popołudnie.</p>

  <p class="txt-w">Nic dziwnego, wziąwszy pod uwagę, że wsypałam jej do sosu dwadzieścia pięć miligramów benadrylu, gdy gotowałam jej kurczaka na obiad. To lek całkowicie bezpieczny w&nbsp;ciąży. Jestem przekonana, że dziewczynie przyda jej się trochę snu. Lepsze to, niż gdyby miała leżeć bezczynnie całe popołudnie i&nbsp;zastanawiać się, kiedy zabierzemy ją do szpitala. Łatwiej, gdy jest otumaniona i&nbsp;podatna na wpływy.</p>

  <p class="txt-w">Zwłaszcza że nie mam zamiaru zawozić jej do szpitala ani dziś, ani jutro. Ani nigdy.</p>

  <p class="txt-w">Teraz, gdy wrócił już internet, poszukałam w&nbsp;sieci informacji na temat Tegan Werner. Znalazłam jej profil w&nbsp;mediach społecznościowych, który jest zasypany zdjęciami naszej dziewczyny z&nbsp;piwnicy. Na żadnym z&nbsp;nich nie jest w&nbsp;ciąży. Nie ma wzmianki o&nbsp;mężu, to na pewno. Wygląda naprawdę młodo i&nbsp;świeżo z&nbsp;tą twarzą w&nbsp;kształcie serca i&nbsp;lśniącymi blond włosami. Na każdym zdjęciu pozuje z&nbsp;jakimś napojem alkoholowym, co nie jest żadną niespodzianką, skoro cała jej torebka jest nim przesiąknięta.</p>

  <p class="txt-w">Tak, jestem pewna, że będzie świetną matką.</p>

  <p class="txt-w">Opowiedziała mi o&nbsp;tym, że chciałaby zostać pielęgniarką, ale jestem pewna, że to też był stek kłamstw. Próbuje mi się podlizać. A&nbsp;nawet gdyby to była prawda, to niczego nie zmienia. W&nbsp;dalszym ciągu jest młodą dziewczyną, która podjęła nieodpowiedzialną decyzję i&nbsp;teraz będzie obciążona dzieckiem, którym nie będzie w&nbsp;stanie się zająć. Tegan nie da temu dziecku życia, na jakie zasługuje.</p>

  <p class="txt-w">A ja tak.</p>

  <p class="txt-w">Po obejrzeniu zbyt wielu zdjęć przedstawiających młodą i&nbsp;beztroską Tegan idę do kuchni, by zaplanować kolację. Przez okno kuchenne ledwie widzę dom Hamblych. Przed wyjściem Hank odśnieżył ścieżkę wokół naszego domu, a&nbsp;także tę prowadzącą do domu sąsiadów. Chociaż nikogo z&nbsp;nas nie obchodzi Mitch Hambly, Hank stara się być dobrym sąsiadem i&nbsp;odgarnia śnieg, by Sadie mogła pójść do szkoły.</p>

  <p class="txt-w">Samochodu Mitcha nie ma na podjeździe, co oznacza, że musiał pojechać do pracy. A&nbsp;ponieważ szkoły są w&nbsp;większości zamknięte z&nbsp;powodu opadów śniegu, Sadie jest w&nbsp;domu całkiem sama.</p>

  <p class="txt-w">Mam nadzieję, że nic jej nie jest. Mam nadzieję, że nie miała dużych kłopotów.</p>

  <p class="txt-w">Spoglądam na nadgarstek, który zmienił kolor na ciemny fiolet, tak jak przewidziałam. Mitch Hambly nie jest dobrym człowiekiem. Nie obchodzi mnie, co postanowiła opieka społeczna &ndash; nie powinien zajmować się tą małą dziewczynką. Ilekroć przychodziła do mnie, ani razu nie widziałam, żeby była zadbana. A&nbsp;na dodatek biedactwo wygląda na niedożywione. To nie jest normalne, kiedy kości obojczyka prawie przebijają skórę.</p>

  <p class="txt-w">Gdybym miała dziecko, nie wiedziałoby, co to głód. Byłoby cudownie pyzate.</p>

  <p class="txt-w">Zastanawiam się, czy Mitch zostawił Sadie jakieś jedzenie, zanim pojechał do pracy. Wyobrażam sobie ją, jak otwiera lodówkę i&nbsp;znajduje w&nbsp;niej tylko sześciopak piwa, z&nbsp;czego pięć butelek jest pustych.</p>

  <p class="txt-w">W przypływie impulsu otwieram własną lodówkę i&nbsp;wyciągam z&nbsp;niej chleb i&nbsp;indyka. Zrobię Sadie kanapkę. Dodaję składniki i&nbsp;polewam obficie majonezem, tak jak robiła to moja mama. Owijam ją dokładnie w&nbsp;folię spożywczą, a&nbsp;potem przynoszę jeszcze ze spiżarni kilka ciateczek oreo i&nbsp;wrzucam wszystko do woreczka strunowego.</p>

  <p class="txt-w">Wkładam buty oraz płaszcz w&nbsp;kolorze zielonego groszku, po czym przedzieram się przez śnieg w&nbsp;kierunku domu Hamblych, żeby sprawdzić, co z&nbsp;Sadie. O&nbsp;naszym domu można powiedzieć wiele złego, ale Hank naprawia wszystko, co się da naprawić, a&nbsp;co kilka lat nakłada kolejną warstwę świeżej farby. Natomiast dom Hamblych wygląda, jakby miał się w&nbsp;każdej chwili zawalić. Gdy stawiam stopę na pierwszym stopniu prowadzącym na ganek, drewno skrzypi pod moim ciężarem. Moskitiera obwisła na zawiasach &ndash; aż dziwne, że nie odpadła podczas tej zawieruchy.</p>

  <p class="txt-w">Delikatnie przesuwam panel z&nbsp;moskitierą i&nbsp;mam nadzieję, że nie zostanie mi w&nbsp;ręce. Następnie pukam do drzwi wejściowych. I&nbsp;czekam.</p>

  <p class="txt-w"><em class="calibre1">Błagam cię, Sadie, niech nic ci nie będzie.</em></p>

  <p class="txt-w">Po czasie, który wydaje mi się wiecznością, za drzwiami słyszę drobne kroczki. Czekam, aż odblokuje zamek, ale nic się nie dzieje.</p>

  <p class="txt-w">&ndash; Sadie? &ndash; odzywam się.</p>

  <p class="txt-w">Znów długa cisza.</p>

  <p class="txt-w">&ndash; Tatuś mówi, że nie powinnam nikogo wpuszczać.</p>

  <p class="txt-w">&ndash; To dobrze. Ale miał na myśli obcych. Nie chodziło mu o&nbsp;mnie.</p>

  <p class="txt-w">&ndash; Mówił właśnie o&nbsp;tobie.</p>

  <p class="txt-w">Czuję ukłucie w&nbsp;piersi. Jeśli Sadie nie będzie wpadała do mnie po szkole, to znaczy, że codziennie będzie wracała do&nbsp;pustego domu. Mitch zjawia się z&nbsp;pracy dopiero wieczorem.</p>

  <p class="txt-w">&ndash; Jadłaś lunch? &ndash; pytam ją.</p>

  <p class="txt-w">&ndash; Tak. Krakersy.</p>

  <p class="txt-w">Krakersy to nie jest zbilansowany posiłek dla siedmiolatki.</p>

  <p class="txt-w">&ndash; Sadie, zrobiłam ci kanapkę. Zostawię ją pod drzwiami. Nie musisz mnie wpuszczać, ale jeśli jesteś głodna, zjedz kanapkę. &ndash; Zauważam jej wahanie i&nbsp;dodaję: &ndash; Mam też dla ciebie kilka ciasteczek.</p>

  <p class="txt-w">Sadie nic nie mówi. Schylam się i&nbsp;zostawiam kanapkę oraz ciastka na wycieraczce. Odsuwam się od drzwi, a&nbsp;kiedy nic się nie dzieje, zaczynam oddalać się w&nbsp;kierunku własnego domu.</p>

  <p class="txt-w">Kiedy jestem w&nbsp;połowie drogi, słyszę za plecami dźwięk. Odwracam się w&nbsp;chwili, gdy drzwi domu Humblych się uchylają. Mała rączka sięga przez szparę i&nbsp;podnosi woreczek, który dla niej zostawiłam. Jednak zanim zdążę unieść dłoń, by jej pomachać, drzwi z&nbsp;powrotem się zatrzaskują.</p>
</div>


<div class="t-p" id="calibre_link-143">
  <h2 title="ROZDZIAŁ DWUDZIESTY DZIEWIĄTY" class="calibre6" id="calibre_link-267"><a href="#calibre_link-144" class="calibre5">ROZDZIAŁ DWUDZIESTY DZIEWIĄTY</a></h2>

  <p class="txt-w">Tegan nadal śpi, gdy słońce zaczyna zachodzić.</p>

  <p class="txt-w">Uchylam drzwi do piwnicy, by sprawdzić, czy wszystko z&nbsp;nią w&nbsp;porządku, i&nbsp;słyszę, że ciężko oddycha. Właściwie brzmi to bardziej jak chrapanie. W&nbsp;każdym razie nadal jest nieprzytomna. Ten benadryl działa cuda.</p>

  <p class="txt-w">Kiedy mama jeszcze żyła i&nbsp;mieszkała w&nbsp;naszej piwnicy, czasami uchylałam drzwi i&nbsp;wsłuchiwałam się w&nbsp;jej oddech. Wiedziałam, że nie zostało nam dużo czasu, więc każdy wdech i&nbsp;wydech wydawał się darem. Moja mama była świetną matką. Wszystkiego mnie nauczyła: wiązać buty, czytać, przygotowywać doskonałego indyka na świąteczną kolację wraz ze wszystkimi dodatkami. Za każdym razem, gdy wracam do tych wspomnień, nie mogę powstrzymać uśmiechu. Zawsze marzyłam o&nbsp;tym, by przekazać kiedyś tę wiedzę własnemu dziecku.</p>

  <p class="txt-w">Jest jakaś ironia w&nbsp;fakcie, że kobieta, która zajmuje łóżko mojej matki, spełni moje marzenie.</p>

  <p class="txt-w"><em class="calibre1">Kiedyś twoja rodzina będzie kompletna.</em></p>

  <p class="txt-w">Hank wraca o&nbsp;dziewiętnastej, cały brudny i&nbsp;głodny, jak zawsze na koniec dnia pracy. Zastaje mnie przy kuchence, jak smażę klopsiki. Hank uwielbia moje klopsiki. Używam dobrej jakościowo wołowiny, dodaję dużo przypraw, bułkę tartą oraz odrobinę parmezanu, po czym duszę je przez pół godziny w&nbsp;sosie pomidorowym. Hank byłby w&nbsp;stanie pochłonąć cały garnek tego przysmaku za jednym zamachem.</p>

  <p class="txt-w">&ndash; Pachnie jak klopsiki &ndash; zauważa Hank, nachylając się, by dać mi całusa, i&nbsp;delikatnie odsuwa mi włosy z&nbsp;twarzy, gdy wita mnie w&nbsp;kuchni po pracy. &ndash; Moje ulubione.</p>

  <p class="txt-w">Śmieję się.</p>

  <p class="txt-w">&ndash; A&nbsp;co nie jest twoje ulubione?</p>

  <p class="txt-w">&ndash; Hej, to nie moja wina, że moja żona jest taką dobrą kucharką. &ndash; Próbuje zetrzeć plamę oleju z&nbsp;czoła, ale tylko ją rozciera. &ndash; Wygląda na to, że linia telefoniczna już działa. Wezwałaś karetkę do tej kobiety?</p>

  <p class="txt-w">&ndash; Tak &ndash; kłamię, mieszając sos.</p>

  <p class="txt-w">&ndash; To dobrze. Mam nadzieję, że nic jej nie jest.</p>

  <p class="txt-w">Prędzej czy później &ndash; a&nbsp;raczej prędzej &ndash; zorientuje się, że Tegan jest nadal w&nbsp;naszej piwnicy. To nie jest coś, co mogę długo przed nim ukrywać. Ale łatwiej będzie mi z&nbsp;nim o&nbsp;tym porozmawiać, gdy weźmie prysznic i&nbsp;sobie podje.</p>

  <p class="txt-w">Hank idzie na górę się wykąpać, a&nbsp;ja wrzucam porcję spaghetti do gotującej się wody. Zawsze marzyłam o&nbsp;urządzeniu do robienia własnego świeżego makaronu, ale dla naszej dwójki to nie miałoby sensu. Myślałam, że będę to robić razem z&nbsp;dziećmi. Nauczyłabym je, jak robić makaron, a&nbsp;ich pulchne policzki pokryte byłyby mąką. Codziennie moglibyśmy razem gotować.</p>

  <p class="txt-w">Hank pogwizdywał pod prysznicem i&nbsp;wciąż gwiżdże, schodząc do kuchni w&nbsp;świeżym <span class="kptl">T</span>-shircie i&nbsp;dżinsach, z&nbsp;nadal wilgotnymi włosami. Błyska do mnie uśmiechem, szerszym niż wszystkie, które widziałam u&nbsp;niego przez kilka ostatnich lat &ndash; nawet skóra w&nbsp;kącikach oczu mu się marszczy. Kiedy tak się do mnie uśmiecha, dociera do mnie, jacy ostatnio byliśmy nieszczęśliwi. Kiedyś uśmiechał się tak przez cały czas, a&nbsp;teraz to rzadkość. Już niemal zapomniałam, jak wtedy wygląda.</p>

  <p class="txt-w">Podaję mężowi talerz spaghetti z&nbsp;klopsikami, porcję trzy razy większą od mojej. Znów się do mnie uśmiecha, po czym wbija widelec w&nbsp;makaron. Nawijam nitkę makaronu na własny widelec, a&nbsp;w moim brzuchu harcują motyle. To nie będzie łatwa rozmowa.</p>

  <p class="txt-w">&ndash; Hank &ndash; odzywam się.</p>

  <p class="txt-w">&ndash; Mmm?</p>

  <p class="txt-w">&ndash; Muszę ci coś powiedzieć.</p>

  <p class="txt-w">Przerywa żucie w&nbsp;połowie i&nbsp;otwiera szeroko swoje brązowe oczy.</p>

  <p class="txt-w">&ndash; Jesteś w&nbsp;ciąży?</p>

  <p class="txt-w">Jak może mnie o&nbsp;to pytać? Jakim sposobem miałabym być według niego w&nbsp;ciąży? Jak może w&nbsp;ogóle tak mówić? A&nbsp;najgorsza jest ta nadzieja w&nbsp;jego oczach. Nawet po tych wszystkich latach jeszcze jej nie stracił.</p>

  <p class="txt-w">&ndash; Nie &ndash; odpowiadam cierpko. &ndash; Nie jestem w&nbsp;ciąży.</p>

  <p class="txt-w">&ndash; Och. &ndash; Robi, co może, żeby ukryć rozczarowanie. &ndash; Wybacz, ja…</p>

  <p class="txt-w">&ndash; Nieważne. &ndash; Macham ręką. &ndash; W&nbsp;każdym razie, chciałam ci powiedzieć, że… Tegan nadal tu jest. Śpi w&nbsp;piwnicy.</p>

  <p class="txt-w">Na twarz mojego męża wypływa niedowierzanie.</p>

  <p class="txt-w">&ndash; Co? Dlaczego?</p>

  <p class="txt-w">&ndash; Ponieważ jest zmęczona. Nie chciałam jej budzić, żeby teraz jechała do szpitala.</p>

  <p class="txt-w">&ndash; Okej, rozumiem &ndash; mówi powoli. &ndash; Więc zadzwonimy po karetkę, jak się obudzi.</p>

  <p class="txt-w">Teraz jest ta najtrudniejsza część. Muszę to dobrze rozegrać.</p>

  <p class="txt-w">&ndash; W&nbsp;tym rzecz. Nie sądzę, że powinniśmy. Lepiej będzie, jeśli dojdzie do siebie tutaj.</p>

  <p class="txt-w">Hank ociera kleks sosu pomidorowego z&nbsp;kącika ust wierzchem dłoni, chociaż przed nim leży złożona serwetka.</p>

  <p class="txt-w">&ndash; Ona jest ranna, Polly. Musi jechać do szpitala.</p>

  <p class="txt-w">&ndash; Naprawdę? &ndash; Sięgam po własną serwetkę i&nbsp;ocieram mu usta, na których wciąż ma trochę sosu. &ndash; Nic jej nie jest. Wystarczy, że przez kilka dni się nią poopiekuję i&nbsp;będzie jak nowa. Wtedy ją odeślemy. Szpitale nie zawsze są najlepszym rozwiązaniem, wiem, bo sama w&nbsp;nich pracowałam przez wiele lat. Pamiętasz, jak zawieźliśmy moją mamę do szpitala z&nbsp;infekcją dróg moczowych i&nbsp;wróciła z&nbsp;zapaleniem płuc?</p>

  <p class="txt-w">&ndash; Tegan jest ranna. Musi trafić do szpitala.</p>

  <p class="txt-w">Hank czasami potrafi być taki zero-jedynkowy. To irytujące.</p>

  <p class="txt-w">&ndash; Jestem pielęgniarką, wiesz? Potrafię się nią zająć.</p>

  <p class="txt-w">&ndash; Złamaną kostką?</p>

  <p class="txt-w">Zbywam go machnięciem ręki.</p>

  <p class="txt-w">&ndash; Nie jest złamana &ndash; kłamię. &ndash; Tylko nadwyrężona.</p>

  <p class="txt-w">&ndash; Wyglądało to dość poważnie.</p>

  <p class="txt-w">&ndash; Przecież się nawet nie przyjrzałeś &ndash; zauważam. &ndash; A&nbsp;poza tym ona nie ma ubezpieczenia. Nie jest w&nbsp;stanie zapłacić za szpital. To by ją zrujnowało.</p>

  <p class="txt-w">Bruzda pomiędzy jego brwiami znów powraca. Uśmiech jest już tylko odległym wspomnieniem.</p>

  <p class="txt-w">&ndash; A&nbsp;Tegan chce tu zostać?</p>

  <p class="txt-w">&ndash; T-tak. Mniej więcej.</p>

  <p class="txt-w">Hank wciąga gwałtownie powietrze.</p>

  <p class="txt-w">&ndash; Polly…</p>

  <p class="txt-w">&ndash; Posłuchaj, to jeszcze dziecko. Nie jest w&nbsp;stanie stwierdzić, co będzie dla niej najlepsze. Wydaje się skołowana i&nbsp;czeka, aż jej powiem, co robić.</p>

  <p class="txt-w">Hank odsuwa od siebie talerz z&nbsp;jedzeniem, chociaż nie zjadł nawet połowy.</p>

  <p class="txt-w">&ndash; Dzwonię po karetkę. W&nbsp;tej chwili.</p>

  <p class="txt-w">&ndash; Hank, nie. &ndash; Odpycham krzesło, które przewraca się na podłogę. &ndash; Nie rozumiesz. Próbuję zrobić to, co należy.</p>

  <p class="txt-w">&ndash; Polly, nie zamierzam więzić w&nbsp;mojej piwnicy ciężarnej kobiety, okej?</p>

  <p class="txt-w">&ndash; Boże, przecież jej nie więzimy. Nie przesadzaj.</p>

  <p class="txt-w">Ale on mnie już nie słucha. Wstaje ze swojego miejsca i&nbsp;ciężkim krokiem podchodzi do telefonu stojącego obok kanapy. Próbuję złapać go za rękę, ale z&nbsp;łatwością mnie odpycha. Biegnę za Hankiem i&nbsp;zanim zacznie wybierać numer, wyrywam kabel ze ściany. Cały aparat spada na podłogę z&nbsp;głośnym łomotem i&nbsp;roztrzaskuje się na cztery części. Hałas odbija się echem od ścian.</p>

  <p class="txt-w">&ndash; Polly! &ndash; Hank rzadko podnosi głos, ale teraz jest tak głośny, jak jeszcze nigdy. &ndash; Co ty, do jasnej cholery, wyprawiasz?</p>

  <p class="txt-w">Przyciskam ręce do piersi.</p>

  <p class="txt-w">&ndash; Poczekaj. Po prostu poczekaj, dobrze?</p>

  <p class="txt-w">&ndash; Moja komórka ładuje się na górze. Mogę zadzwonić z&nbsp;niej.</p>

  <p class="txt-w">Rozważam wbiegnięcie na górę i&nbsp;wyrzucenie jego telefonu przez okno, zanim do niego dopadnie. Ale nigdy mi się to nie uda. Moje oczy wypełniają się łzami.</p>

  <p class="txt-w">&ndash; Możesz mnie wysłuchać przez pięć sekund?</p>

  <p class="txt-w">Hank odwraca się do mnie i&nbsp;zwiesza ramiona.</p>

  <p class="txt-w">&ndash; To ty mnie posłuchaj, Polly. Wiem, że odkąd odeszła twoja mama, jesteś zagubiona. Ta sprawa z&nbsp;dzieckiem… mnie też było trudno. Rozumiem to. Ale w&nbsp;tej sprawie jest wszystko nie tak. Pójdę na górę, wezwę karetkę do Tegan, a&nbsp;potem o&nbsp;tym porozmawiamy… Może znów przydałaby ci się pomoc. Powinniśmy zadzwonić do doktor Salinsky. Dobrze, Polly?</p>

  <p class="txt-w">Patrzy na mnie i&nbsp;czeka, aż skinę głową na zgodę, aż mu powiem, że to świetny pomysł, aby zadzwonić po karetkę, a&nbsp;potem skontaktować się z&nbsp;moją byłą psychiatrą. Kiedy tego nie robię, wzdycha przeciągle.</p>

  <p class="txt-w">&ndash; W&nbsp;takim razie dobrze &ndash; mówi.</p>

  <p class="txt-w">Odwraca się i&nbsp;zaczyna wspinać się na górę po schodach. W&nbsp;chwili, gdy kładzie rękę na poręczy, wołam za nim:</p>

  <p class="txt-w">&ndash; Hank!</p>

  <p class="txt-w">Wchodzi na pierwszy stopień, nie zamierza się zatrzymać.</p>

  <p class="txt-w">&ndash; Hank, poczekaj! Możesz, proszę, poczekać?</p>

  <p class="txt-w">Nie słucha mnie. Nie chce już o&nbsp;tym rozmawiać. Chce wezwać karetkę i&nbsp;pozbyć się Tegan z&nbsp;naszego domu.</p>

  <p class="txt-w">Nie mogę mu na to pozwolić. Nie mogę mu pozwolić wszystkiego zepsuć.</p>

  <p class="txt-w">&ndash; Hank! &ndash; Podchodzę do stóp schodów, skąd wiem, że mnie usłyszy. &ndash; Hank, jeśli to zrobisz, zadzwonię na policję.</p>

  <p class="txt-w">Zamiera w&nbsp;pół kroku, a&nbsp;jego potężna sylwetka nieruchomieje.</p>

  <p class="txt-w">&ndash; I&nbsp;powiem im, co zrobiłeś &ndash; dodaję.</p>
</div>


<div class="t-p" id="calibre_link-145">
  <h2 title="ROZDZIAŁ TRZYDZIESTY" class="calibre6" id="calibre_link-268"><a href="#calibre_link-146" class="calibre5">ROZDZIAŁ TRZYDZIESTY</a></h2>

  <p class="txt-w">Teraz mam całą uwagę Hanka.</p>

  <p class="txt-w">Odwraca się tak powoli, że wygląda to, jakby poruszał się głaz. Smutek, który jeszcze parę chwil temu gościł na jego twarzy, został zastąpiony niepokojem wyzierającym mu z&nbsp;oczu.</p>

  <p class="txt-w">&ndash; Nie mogłabyś &ndash; mówi.</p>

  <p class="txt-w">Unoszę wyzywająco jedną brew.</p>

  <p class="txt-w">&ndash; Jesteś pewny?</p>

  <p class="txt-w">Jego oddech staje się nierówny, a&nbsp;ramiona unoszą się w&nbsp;górę i&nbsp;w dół.</p>

  <p class="txt-w">&ndash; To nie była moja wina.</p>

  <p class="txt-w">&ndash; Och, jestem przekonana, że policja tak właśnie stwierdzi. &ndash; Krzyżuję ręce na piersi i&nbsp;wpatruję się w&nbsp;niego wciąż stojącego w&nbsp;połowie schodów. &ndash; Pamiętasz te dwa miesiące spędzone w&nbsp;więzieniu za złamanie nosa tamtemu facetowi? Pamiętasz, jaka to była dla ciebie frajda? I&nbsp;co powiedziałeś, kiedy wróciłeś do domu? &ndash; Nie odpowiada, więc mu przypominam. &ndash; Powiedziałeś: „Wolałbym wskoczyć do wanny pełnej kwasu akumulatorowego, niż kiedykolwiek tam wrócić”.</p>

  <p class="txt-w">Widoczna znad brody część twarzy Hanka robi się różowa.</p>

  <p class="txt-w">&ndash; To był twój pomysł!</p>

  <p class="txt-w">&ndash; Tak, ale podpis jest twój.</p>

  <p class="txt-w">&ndash; Twój też, Polly.</p>

  <p class="txt-w">&ndash; Jestem tego świadoma.</p>

  <p class="txt-w">Niepokój w&nbsp;jego oczach zamienia się w&nbsp;złość. Ma rację, to był mój pomysł. Ale się na niego zgodził i&nbsp;tylko to się liczy.</p>

  <p class="txt-w">Wraca do mnie, tak mocno stawiając kroki, że boję się, że któryś stopień załamie się pod jego ciężarem. Kiedy dociera na sam dół, patrzy mi intensywnie w&nbsp;oczy.</p>

  <p class="txt-w">&ndash; Czego chcesz?</p>

  <p class="txt-w">&ndash; Po prostu chcę, żeby została jeszcze kilka dni, to wszystko. Chcę się upewnić, że wszystko z&nbsp;nią w&nbsp;porządku, a&nbsp;potem będzie mogła wrócić do domu. Próbuję jej pomóc uniknąć szpitala.</p>

  <p class="txt-w">&ndash; Kilka dni &ndash; powtarza za mną.</p>

  <p class="txt-w">&ndash; Tak.</p>

  <p class="txt-w">&ndash; Więc dwa?</p>

  <p class="txt-w">&ndash; Kilka znaczy trzy, Hank.</p>

  <p class="txt-w">&ndash; A&nbsp;co, jeśli będzie chciała wyjechać?</p>

  <p class="txt-w">&ndash; Nie będziemy jej trzymać wbrew jej woli, oczywiście. Jeśli będzie chciała odejść, pozwolimy jej odejść. &ndash; Szczerze mówiąc, nigdzie nie pójdzie o&nbsp;własnych siłach, ale Hank o&nbsp;tym nie wie.</p>

  <p class="txt-w">&ndash; Przysięgasz, że pozwolisz jej odejść?</p>

  <p class="txt-w">&ndash; Oczywiście. Nie jestem chora psychicznie.</p>

  <p class="txt-w">Mierzy mnie spojrzeniem. Podejrzewam, że znalazłoby się kilku psychiatrów, którzy mogliby polemizować z&nbsp;tym stwierdzeniem. Oraz kilku członków personelu oddziału noworodkowego, którzy byli na zmianie tamtego ranka dwa lata temu.</p>

  <p class="txt-w">&ndash; Trzy dni. &ndash; Hank wyciąga trzy palce, na jednym z&nbsp;nich znajduje się złota ślubna obrączka. &ndash; Trzy dni i&nbsp;albo wraca do domu, albo jedzie do szpitala. Mówię poważnie, Polly.</p>

  <p class="txt-w">&ndash; Oczywiście.</p>

  <p class="txt-w">Tylko że za trzy dni nic się nie zmieni.</p>

  <p class="txt-w">Hank w&nbsp;dalszym ciągu nie będzie chciał trafić do więzienia. Tegan nadal będzie nieodpowiedzialnym dzieckiem, które nie zasługuje na to, by wychowywać piękną córeczkę. A&nbsp;ja wciąż będę bezpłodna.</p>

  <p class="txt-w">Przez te trzy dni zdołam przekonać Hanka do swoich racji. Jestem tego pewna.</p>
</div>



</body></html>
