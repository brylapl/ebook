<html><head><meta http-equiv="Content-Type" content="text/html;charset=utf-8" />
  <title>Wypadek</title>
  <style>
    @page {
    margin-bottom: 5pt;
    margin-top: 5pt
    }
@font-face {
    font-family: "Lato";
    font-style: normal;
    font-weight: normal;
    src: url(fonts/000000.ttf)
    }
@font-face {
    font-family: "Lato";
    font-style: normal;
    font-weight: bold;
    src: url(fonts/000001.ttf)
    }
@font-face {
    font-family: "Lato";
    font-style: italic;
    font-weight: normal;
    src: url(fonts/000002.ttf)
    }
@font-face {
    font-family: "Lato";
    font-style: italic;
    font-weight: bold;
    src: url(fonts/000003.ttf)
    }
@font-face {
    font-family: "PTSerif";
    font-style: normal;
    font-weight: normal;
    src: url(fonts/000004.ttf)
    }
@font-face {
    font-family: "PTSerif";
    font-style: normal;
    font-weight: bold;
    src: url(fonts/000005.ttf)
    }
@font-face {
    font-family: "PTSerif";
    font-style: italic;
    font-weight: normal;
    src: url(fonts/000006.ttf)
    }
@font-face {
    font-family: "PTSerif";
    font-style: italic;
    font-weight: bold;
    src: url(fonts/000007.ttf)
    }

.calibre {
    height: auto;
    object-fit: contain;
    width: auto
    }
.calibre1 {
    font-style: italic
    }
.calibre2 {
    color: #555;
    text-decoration: underline
    }
.calibre3 {
    color: #2e2e2e;
    text-decoration: underline
    }
.calibre4 {
    -webkit-text-fill-color: #2e2e2e;
    color: #2e2e2e;
    display: block;
    font-family: Lato, sans-serif;
    font-size: 1.29032em;
    font-weight: normal;
    line-height: 1.2;
    margin-bottom: 2.56em;
    margin-left: 0;
    margin-right: 0;
    margin-top: 1em;
    orphans: 1;
    text-align: center;
    text-align-last: center;
    text-indent: 0;
    text-transform: uppercase;
    widows: 1
    }
.calibre5 {
    -webkit-text-fill-color: #2e2e2e;
    color: #2e2e2e;
    text-decoration: none
    }
.calibre6 {
    -webkit-text-fill-color: #2e2e2e;
    color: #2e2e2e;
    display: block;
    font-family: Lato, sans-serif;
    font-size: 1em;
    font-weight: normal;
    line-height: 1.2;
    margin-bottom: 2.56em;
    margin-left: 0;
    margin-right: 0;
    margin-top: 1em;
    orphans: 1;
    text-align: left;
    text-indent: 1.2em;
    text-transform: uppercase;
    widows: 1
    }
.cytat {
    display: block;
    font-size: 0.58065em;
    margin-bottom: 0;
    margin-left: 1.2em;
    margin-right: 0;
    margin-top: 0;
    orphans: 1;
    text-align: justify;
    text-align-last: left;
    text-indent: 0;
    widows: 1
    }
.data {
    display: block;
    font-size: 0.77419em;
    font-weight: 700;
    margin-bottom: 1.28em;
    margin-left: 0;
    margin-right: 0;
    margin-top: 0;
    orphans: 1;
    text-align: left;
    text-indent: 1.2em;
    widows: 1
    }
.data_pod_czescia {
    display: block;
    font-family: Lato, sans-serif;
    font-size: 0.77419em;
    margin-bottom: 1.28em;
    margin-left: 0;
    margin-right: 0;
    margin-top: 0;
    orphans: 1;
    text-align: center;
    text-indent: 0;
    text-transform: uppercase;
    widows: 1
    }
.img {
    display: block;
    margin-bottom: 1em;
    margin-top: 1em;
    text-align: center
    }
.imie {
    display: block;
    font-size: 0.77419em;
    font-style: italic;
    margin-bottom: 0;
    margin-left: 0;
    margin-right: 0;
    margin-top: 0;
    orphans: 1;
    text-align: justify;
    text-align-last: left;
    text-indent: 1.2em;
    widows: 1
    }
.kptl {
    font-size: 0.75em
    }
.kptl1 {
    font-size: 0.75em;
    font-style: italic
    }
.lista {
    display: block;
    font-size: 0.77419em;
    margin-bottom: 0;
    margin-left: 0;
    margin-right: 0;
    margin-top: 0;
    orphans: 1;
    text-align: justify;
    text-align-last: left;
    text-indent: 1.2em;
    widows: 1
    }
.lvl-h {
    display: block;
    font-size: 0.77419em;
    margin-bottom: 6px;
    margin-left: 0;
    margin-right: 0;
    margin-top: 0;
    text-align: left;
    text-indent: 0
    }
.lvl-h1 {
    display: block;
    font-size: 0.77419em;
    margin-bottom: 6px;
    margin-left: 1em;
    margin-right: 0;
    margin-top: 0;
    text-align: left;
    text-indent: 0
    }
.mt {
    display: block;
    font-size: 0.58065em;
    margin-bottom: 0;
    margin-left: 0;
    margin-right: 0;
    margin-top: 1em;
    orphans: 1;
    text-align: left;
    text-indent: 0;
    widows: 1
    }
.mt1 {
    display: block;
    font-size: 0.77419em;
    margin-bottom: 0;
    margin-left: 0;
    margin-right: 0;
    margin-top: 1em;
    text-align: justify;
    text-indent: 1em
    }
.mt2 {
    display: block;
    font-size: 0.58065em;
    margin-bottom: 0;
    margin-left: 1.2em;
    margin-right: 0;
    margin-top: 1em;
    orphans: 1;
    text-align: justify;
    text-align-last: left;
    text-indent: 0;
    widows: 1
    }
.mt3 {
    display: block;
    font-size: 0.77419em;
    font-style: italic;
    margin-bottom: 0;
    margin-left: 0;
    margin-right: 0;
    margin-top: 1em;
    orphans: 1;
    text-align: justify;
    text-align-last: left;
    text-indent: 1.2em;
    widows: 1
    }
.r {
    display: block;
    font-size: 0.77419em;
    margin-bottom: 0;
    margin-left: 0;
    margin-right: 0;
    margin-top: 0;
    text-align: right;
    text-indent: 1em
    }
.redakcyjna {
    display: block;
    font-size: 0.58065em;
    margin-bottom: 0;
    margin-left: 0;
    margin-right: 0;
    margin-top: 0;
    orphans: 1;
    text-align: left;
    text-indent: 0;
    widows: 1
    }
.t-p {
    display: block;
    font-family: PTSerif, serif;
    font-size: 1.29167em;
    line-height: 1.2;
    margin-bottom: 0;
    margin-left: 5pt;
    margin-right: 5pt;
    margin-top: 0;
    padding-bottom: 0;
    padding-left: 0;
    padding-right: 0;
    padding-top: 0;
    text-align: justify
    }
.toc {
    -webkit-text-fill-color: #2e2e2e;
    color: #2e2e2e;
    display: block;
    font-family: Lato, sans-serif;
    font-size: 1em;
    font-weight: normal;
    line-height: 1.2;
    margin-bottom: 2em;
    margin-left: 0;
    margin-right: 0;
    margin-top: 1em;
    orphans: 1;
    text-align: center;
    text-align-last: center;
    text-indent: 0;
    text-transform: uppercase;
    widows: 1
    }
.txt-w {
    display: block;
    font-size: 0.77419em;
    margin-bottom: 0;
    margin-left: 0;
    margin-right: 0;
    margin-top: 0;
    text-align: justify;
    text-indent: 1em
    }


  </style>
</head>
  <body><div class="t-p" data-amznremoved-m8="true" id="calibre_link-0">
        <h1>LINK DO CZĘŚCI PIERWSZEJ</h1>
        <a href="https://brylapl.github.io/ebook/freida/index.html">Część Pierwsza</a>
        <h1>LINK DO CZĘŚCI DRUGIEJ</h1>
    <a href="https://brylapl.github.io/ebook/freida/index2.html">Część Druga</a>
<div class="t-p" id="calibre_link-147">
  <h1 title="CZĘŚĆ TRZECIA" class="calibre4" id="calibre_link-269"><a href="#calibre_link-148" class="calibre5">CZĘŚĆ TRZECIA</a></h1>

  <p class="data_pod_czescia">Dwa I&nbsp;TRZY dni po wypadku</p>
</div>


<div class="t-p" id="calibre_link-149">
  <h2 title="ROZDZIAŁ TRZYDZIESTY PIERWSZY" class="calibre6" id="calibre_link-270"><a href="#calibre_link-150" class="calibre5">ROZDZIAŁ TRZYDZIESTY PIERWSZY</a></h2>

  <p class="imie">Polly</p>

  <p class="txt-w">Kiedy budzę się następnego ranka, Hank jest już pod prysznicem. Wczoraj obudził mnie pocałunkiem i&nbsp;łaskotaniem swoją brodą. Jednak dziś nie ma już romantycznego nastroju, co nie jest żadną niespodzianką.</p>

  <p class="txt-w">Podczas gdy on się kąpie, wsuwam stopy w&nbsp;kapcie, narzucam na siebie szlafrok i&nbsp;schodzę do piwnicy, sprawdzić, co u&nbsp;Tegan. Dziś będzie trudniej. Wyglądała na zrozpaczoną, kiedy powiedziałam jej, że musi zostać jeszcze jeden dzień, i&nbsp;jeśli wkrótce nie powiem jej, że pług przyjechał, zacznie coś podejrzewać. Może nawet uzna, że nie jestem z&nbsp;nią do końca szczera.</p>

  <p class="txt-w">Tak samo jak z&nbsp;Hankiem, muszę to dobrze rozegrać. Ponieważ Tegan nie może stąd wyjechać, dopóki nie urodzi dziecka.</p>

  <p class="txt-w">Kiedy schodzę do piwnicy, światło jest zgaszone, ale Tegan leży z&nbsp;szeroko otwartymi oczami. Przez jedną przerażającą sekundę obawiam się, że jest martwa. Że umarła w&nbsp;nocy i&nbsp;będę musiała ją rozciąć, żeby wydobyć z&nbsp;niej to dziecko, a&nbsp;potem pozbyć się jej martwego ciała. Ale po chwili wykonuje jakiś ruch i&nbsp;oddycham z&nbsp;ulgą.</p>

  <p class="txt-w">&ndash; Dzień dobry! &ndash; odzywam się najradośniejszym tonem. &ndash; Jak się spało?</p>

  <p class="txt-w">Tegan otwiera usta i&nbsp;przez chwilę nie wydobywa się z&nbsp;nich żaden dźwięk. Wygląda okropnie, nawet gorzej niż pierwszego dnia, gdy się tu pojawiła. Pod oczami ma ciemne cienie, a&nbsp;jej włosy są matowe. Wydaje się jednocześnie bardzo stara i&nbsp;bardzo młoda.</p>

  <p class="txt-w">&ndash; Basen &ndash; charczy.</p>

  <p class="txt-w">Sięgam po niego i&nbsp;pomagam jej opróżnić pęcherz. Jej mocz jest nieco ciemny, co mnie nie dziwi, ponieważ nie pije tyle, ile powinna. Będzie podatna na infekcje dróg moczowych, biorąc pod uwagę, że leży w&nbsp;nieświeżej pościeli i&nbsp;jest w&nbsp;ciąży, więc muszę się upewnić, że wypije dziś wystarczająco dużo. Z&nbsp;pewnością nie będzie chciała tego robić dla dobra dziecka. Nadal nie jest dla mnie jasne, czy o&nbsp;nie dba i&nbsp;czy w&nbsp;ogóle je chce.</p>

  <p class="txt-w">Kiedy po opróżnieniu basenu wychodzę z&nbsp;łazienki, przynoszę jej szklankę wody. Stawiam ją na tacy przed nią.</p>

  <p class="txt-w">&ndash; Napij się.</p>

  <p class="txt-w">Patrzy na mnie przez chwilę, nie wykonując żadnego ruchu.</p>

  <p class="txt-w">&ndash; Czy pług już przyjechał?</p>

  <p class="txt-w">&ndash; Tak.</p>

  <p class="txt-w">Pustka z&nbsp;jej spojrzenia znika i&nbsp;nagle widzę w&nbsp;niej dziewczynę, którą kiedyś była.</p>

  <p class="txt-w">&ndash; Naprawdę?</p>

  <p class="txt-w">&ndash; Tak, naprawdę. Potrzebują trochę czasu, żeby odgarnąć cały śnieg, ale przed południem powinniśmy być już w&nbsp;stanie wyjechać.</p>

  <p class="txt-w">&ndash; Och, dzięki Bogu. &ndash; Jej oczy wypełniają się łzami. &ndash; Przepraszam, byłaś dla mnie naprawdę miła, ale…</p>

  <p class="txt-w">&ndash; Rozumiem. &ndash; Odchrząkuję. &ndash; Co byś chciała na śniadanie?</p>

  <p class="txt-w">Na jej ustach pojawia się nieśmiały uśmiech.</p>

  <p class="txt-w">&ndash; Chyba mam ochotę na jajka i&nbsp;bekon. Może być?</p>

  <p class="txt-w">&ndash; Pewnie. &ndash; To ulubione śniadanie Hanka. Żaden problem przygotować drugą porcję dla Tegan. A&nbsp;w chwili obecnej zrobiłabym wszystko, żeby ją uszczęśliwić. &ndash; Wracam za pięć minut.</p>

  <p class="txt-w">&ndash; Dziękuję, Polly. &ndash; Jej uśmiech jest trochę wymuszony, ale szczery. &ndash; Chcę, żebyś wiedziała, że bardzo doceniam wszystko, co dla mnie zrobiłaś przez te ostatnie dni. Mam ciężki czas za sobą… Nie chcę się wdawać w&nbsp;szczegóły, ale moje życie ostatnio naprawdę było gówniane. W&nbsp;każdym razie dobrze wiedzieć, że na świecie są jeszcze tacy dobrzy ludzie jak ty.</p>

  <p class="txt-w">Twarz mi płonie. Jestem przekonana, że to zajście w&nbsp;niechcianą ciążę nazywa gównianym czasem. Pewnie codziennie rozpacza nad tym, że właśnie jej się to przytrafiło. Będzie taką matką, która pozwala dziecku płakać całą noc, zamiast przyjść je utulić.</p>

  <p class="txt-w">Wchodzę na górę, by przygotować śniadanie. Muszę kupować co tydzień po dwadzieścia jaj, żeby wystarczyło na śniadania dla mojego męża. Powinnam zadbać o&nbsp;to, by jadł zdrowiej, ale jest w&nbsp;dobrej kondycji, a&nbsp;ma dopiero trzydzieści dziewięć lat. Pewnie w&nbsp;ciągu kolejnych pięciu lat będę próbowała przestawić go na płatki owsiane i&nbsp;owoce na śniadanie, ale na razie nie chcę mu odmawiać ulubionego jedzenia.</p>

  <p class="txt-w">Zostawiam na stole talerz załadowany jajkami i&nbsp;bekonem, po czym znoszę na dół porcję dla Tegan. Ja nigdy nie umiałam jeść dużych śniadań &ndash; zwykle jestem w&nbsp;stanie wmusić w&nbsp;siebie co najwyżej tosta. Prawda jest taka, że od zapachu jajek z&nbsp;rana mnie mdli. Nigdy nie mówiłam tego Hankowi, ponieważ gdyby wiedział, kazałby mi przestać je sobie przyrządzać. A&nbsp;zasługuje na to, by zjeść na śniadanie jajka z&nbsp;bekonem.</p>

  <p class="txt-w">Siedzę przy kuchennym stole i&nbsp;skubię tosta, kiedy głośne kroki Hanka rozlegają się echem po całym domu. Chwilę później on sam pojawia się w&nbsp;wejściu do kuchni.</p>

  <p class="txt-w">&ndash; Dzień dobry &ndash; witam go.</p>

  <p class="txt-w">Mamrocze pod nosem coś niezrozumiałego i&nbsp;siada ciężko na krześle przed załadowanym po brzegi talerzem.</p>

  <p class="txt-w">&ndash; Dobrze spałeś? &ndash; zagajam.</p>

  <p class="txt-w">Rzuca mi znaczące spojrzenie &ndash; zasłużone, jak zakładam &ndash; ponieważ dobrze wiem, że przez całą noc przewracał się z&nbsp;boku na bok. Oboje nie spaliśmy.</p>

  <p class="txt-w">Próbuję powiedzieć coś, przez co przestanie się tak we mnie wgapiać, gdy ratuje mnie dzwonek do drzwi.</p>

  <p class="txt-w">&ndash; Otworzę &ndash; rzucam pośpiesznie.</p>

  <p class="txt-w">Jestem tak wdzięczna za to, że nam przeszkodził, że nawet nie przychodzi mi do głowy, jak dziwne jest to, że ktoś dobija się do moich drzwi o&nbsp;tej porze. I&nbsp;nawet nie zastanawiam się, kto to może być, dopóki nie zaglądam przez wizjer. Wtedy mój żołądek zwija się w&nbsp;ósemkę.</p>

  <p class="txt-w">To policja.</p>
</div>


<div class="t-p" id="calibre_link-151">
  <h2 title="ROZDZIAŁ TRZYDZIESTY DRUGI" class="calibre6" id="calibre_link-271"><a href="#calibre_link-152" class="calibre5">ROZDZIAŁ TRZYDZIESTY DRUGI</a></h2>

  <p class="imie">Polly</p>

  <p class="txt-w">Przed moimi drzwiami stoi policjant, a&nbsp;ja panikuję.</p>

  <p class="txt-w">Powinnam się spodziewać, że do tego dojdzie. W&nbsp;końcu przetrzymuję w&nbsp;mojej piwnicy zaginioną kobietę wbrew jej woli. Nie powinno mnie dziwić, że pojawiła się tu policja. Muszę tylko dobrze to rozegrać, jak wszystko inne. Nie mogę dać dojść do głosu panice.</p>

  <p class="txt-w">To tylko jeden oficer. Gdyby naprawdę myśleli, że Tegan może tutaj być, nie wysłaliby jednego funkcjonariusza. W&nbsp;takim przypadku przed moimi drzwiami pojawiłby się cały oddział.</p>

  <p class="txt-w">&ndash; Chwileczkę! &ndash; wołam przez drzwi. &ndash; Tylko się ubiorę!</p>

  <p class="txt-w">Wracam do kuchni, niemal potykając się o&nbsp;własne nogi. Hank nadal siedzi przy stole i&nbsp;przesuwa widelcem jajka po talerzu. Prawie nic nie zjadł.</p>

  <p class="txt-w">&ndash; Hank &ndash; rzucam w&nbsp;popłochu &ndash; przed drzwiami stoi policjant.</p>

  <p class="txt-w">Podrywa gwałtownie głowę.</p>

  <p class="txt-w">&ndash; Co?</p>

  <p class="txt-w">&ndash; Jestem pewna, że to nic wielkiego &ndash; zapewniam go szybko. &ndash; Zostań tu i&nbsp;dokończ śniadanie…</p>

  <p class="txt-w">Hank podnosi się z&nbsp;miejsca.</p>

  <p class="txt-w">&ndash; Mam zostać? Ale…</p>

  <p class="txt-w">&ndash; Nie pokazuj się, chyba że cię wezwie. &ndash; Mój głos jest stanowczy. &ndash; A&nbsp;jeśli zapyta, nie możesz mu powiedzieć, że ona jest tutaj.</p>

  <p class="txt-w">Jego wzrok wypełnia się paniką.</p>

  <p class="txt-w">&ndash; Co? Dlaczego? Powiedziałaś, że nie ma nic przeciwko byciu tutaj.</p>

  <p class="txt-w">&ndash; Cóż, w&nbsp;większości to prawda.</p>

  <p class="txt-w">&ndash; Polly…</p>

  <p class="txt-w">&ndash; Posłuchaj &ndash; syczę przez zaciśnięte zęby &ndash; jeśli znajdą tę dziewczynę w&nbsp;naszej piwnicy, oboje wyjdziemy stąd w&nbsp;kajdankach, rozumiesz? Więc trzymaj gębę na kłódkę. Jesteś w&nbsp;tym dobry.</p>

  <p class="txt-w">Hank wgapia się we mnie. Mój mąż jest najuczciwszą osobą, jaką kiedykolwiek znałam. To coś, z&nbsp;czego zawsze był bardzo dumny. To przeze mnie zmusił się do nagięcia swoich zasad, kiedy stał na skraju utraty swojego warsztatu.</p>

  <p class="txt-w">To była też oczywiście moja wina. Musiał zamknąć interes na jakiś czas po „incydencie”, a&nbsp;władowanie całej kasy w&nbsp;zabiegi in vitro i&nbsp;tę nieudaną adopcję też nie pomogło. Istniało ryzyko, że stracimy warsztat, a&nbsp;w takim wypadku &ndash; zwłaszcza, że oboje nie mieliśmy innych stałych dochodów &ndash; groziła nam także utrata domu. Mogliśmy w&nbsp;jednej chwili utracić wszystko, na co pracowaliśmy przez całe życie. Przeze mnie.</p>

  <p class="txt-w">Ponieważ nie mogłam już pracować jako pielęgniarka, zajęłam się jego księgowością i&nbsp;to ja wpadłam na proste rozwiązanie jego problemów.</p>

  <p class="txt-w">Trochę naciągnęłam jego zeznanie podatkowe. Byłam ostrożna. Nie zrobiłam niczego, co mogłoby wzbudzić podejrzenia. Nie powiedziałam o&nbsp;tym Hankowi, ponieważ wiedziałam, że nigdy by się na to nie zgodził i&nbsp;wolałby stracić warsztat niż ryzykować zrobienie czegoś, przez co mógłby znów trafić za kratki. Po prostu podetknęłam mu zeznanie do podpisu, a&nbsp;on je podpisał, ponieważ mi ufał. Stwierdziłam, że jeśli zostaniemy przyłapani, wezmę winę na siebie.</p>

  <p class="txt-w">Ale potem się dowiedział. Wściekł się, kiedy się zorientował, co zrobiłam, ale było już za późno i&nbsp;gdyby próbował naprawić błąd, musiałby się przyznać do matactwa. Nie wspominając już o&nbsp;tym, że nie miał pieniędzy, by to wyprostować. Więc milczał.</p>

  <p class="txt-w">Minął niemal rok od czasu, gdy złożyłam tamto zeznanie podatkowe. Nikt nie zapukał w&nbsp;tej sprawie do naszych drzwi. Uszło nam to na sucho.</p>

  <p class="txt-w">Nigdy nie przypuszczałam, że wykorzystam to kiedyś przeciwko mojemu mężowi. Żeby go szantażować. Przecież planowałam wziąć winę na siebie, gdyby to kiedykolwiek wyszło na jaw. Ale nie będę musiała się zwracać przeciwko niemu. Hank zrobi, co zechcę. Zrobi dla mnie wszystko.</p>

  <p class="txt-w">Jestem tego pewna.</p>

  <p class="txt-w">Wreszcie opada na krzesło tak ciężko, że boję się, że zarwie się pod jego ciężarem.</p>

  <p class="txt-w">&ndash; Dobra &ndash; mówi.</p>

  <p class="txt-w">Wiedziałam.</p>

  <p class="txt-w">Owijam się ciaśniej moim różowym szlafrokiem i&nbsp;wracam do drzwi wejściowych. Odblokowuję zamek i&nbsp;uchylam drzwi.</p>

  <p class="txt-w">&ndash; Dzień dobry &ndash; witam policjanta. &ndash; W&nbsp;czym mogę pomóc? Wszystko w&nbsp;porządku?</p>

  <p class="txt-w">Funkcjonariusz stojący przed drzwiami ma na sobie granatowy mundur. Tak jak Tegan, wygląda bardzo młodo, jakby dopiero co skończył liceum. Uśmiecha się do mnie uprzejmie.</p>

  <p class="txt-w">&ndash; Dzień dobry, pani Thompson. Nazywam się Malloy. Czy mógłbym zadać kilka pytań?</p>

  <p class="txt-w">&ndash; Oczywiście. &ndash; Uchylam drzwi szerzej. Nie podoba mi się, że zna moje nazwisko, ale podejrzewam, że właściciele domu widnieją w&nbsp;publicznie dostępnych dokumentach. &ndash; Co się stało?</p>

  <p class="txt-w">&ndash; Mógłbym wejść do środka? Nie chciałbym, żeby całe ciepło uciekło pani z&nbsp;domu.</p>

  <p class="txt-w">Czytałam gdzieś, że policja nie może wejść do twojego domu bez nakazu, chyba że sama ich wpuścisz. Kiedy znajdzie się w&nbsp;środku, będzie miał dużo więcej swobody w&nbsp;rozglądaniu się. A&nbsp;jeśli Tegan zawoła mnie z&nbsp;piwnicy? Nie ma mowy, żebym wpuściła go do środka.</p>

  <p class="txt-w">&ndash; Właśnie wyczyściłam wykładziny. &ndash; Spoglądam znacząco na jego zaśnieżone buty. &ndash; Wolałabym, żeby został pan na ganku.</p>

  <p class="txt-w">&ndash; Żaden problem, proszę pani. &ndash; Kiwa głową. &ndash; Zresztą to nie zajmie dużo czasu. Szukamy kobiety, która zaginęła dwa dni temu. Nazywa się Tegan Werner.</p>

  <p class="txt-w">Stukam się palcem po brodzie.</p>

  <p class="txt-w">&ndash; Nazwisko brzmi znajomo.</p>

  <p class="txt-w">&ndash; Może słyszała pani o&nbsp;jej zaginięciu w&nbsp;porannych wiadomościach &ndash; mówi policjant. &ndash; Przejeżdżała przez tę okolicę, udając się na spotkanie z&nbsp;członkiem rodziny. Znaleźliśmy jej samochód niedaleko. Wygląda na to, że miała wypadek, ale nie ma jej w&nbsp;pojeździe.</p>

  <p class="txt-w">&ndash; Ojej! &ndash; Zatykam usta dłonią. &ndash; Myślicie, że wypadła z&nbsp;auta podczas wypadku?</p>

  <p class="txt-w">&ndash; Nie, proszę pani. &ndash; Kręci głową. &ndash; Nie ma jej torebki ani bagażu, nie zdołaliśmy też jej zlokalizować. Uważamy, że oddaliła się pieszo, ale śnieg zakrył wszystkie ślady. Przeszukaliśmy okolicę i&nbsp;zastanawiałem się, czy jej nie widzieliście.</p>

  <p class="txt-w">&ndash; Przykro mi, obawiam się, że od dwóch dni nie widziałam żywej duszy. Zostaliśmy odcięci od świata przez śnieg.</p>

  <p class="txt-w">Nie wydaje się zaskoczony, ale mimo to wyciąga z&nbsp;kieszeni fotografię.</p>

  <p class="txt-w">&ndash; Może pani zerknąć? Tak wygląda.</p>

  <p class="txt-w">Zerkam na kolorową podobiznę Tegan Werner &ndash; to jedno ze zdjęć z&nbsp;jej mediów społecznościowych, na którym wygląda bardzo młodo i&nbsp;ładnie, a&nbsp;jej okrągłe policzki są zarumienione od alkoholu. Gdyby ją teraz zobaczył, ledwie by ją rozpoznał. Oddaję mu wydruk.</p>

  <p class="txt-w">&ndash; Przykro mi, nie widziałam jej.</p>

  <p class="txt-w">Policjant chowa zdjęcie do kieszeni. Czyżby mi się udało? Pójdzie sobie? Ale wtedy zadaje kolejne pytanie.</p>

  <p class="txt-w">&ndash; Mieszka tu ktoś jeszcze?</p>

  <p class="txt-w">Mam ochotę powiedzieć, że nie, i&nbsp;zakończyć to spotkanie, ale nie powinnam kłamać w&nbsp;tak oczywistej sprawie.</p>

  <p class="txt-w">&ndash; Mój mąż. Ale on też jej nie widział.</p>

  <p class="txt-w">&ndash; Mógłbym zapytać go o&nbsp;to sam?</p>

  <p class="txt-w">Oglądam się przez ramię.</p>

  <p class="txt-w">&ndash; Je śniadanie. To naprawdę konieczne?</p>

  <p class="txt-w">&ndash; Nie pytałbym, gdyby nie było, proszę pani. Szukamy tej kobiety wszędzie.</p>

  <p class="txt-w">Hank jest fatalnym kłamcą. Ostatnią rzeczą, na jaką mam ochotę, jest wołanie go tutaj i&nbsp;zmuszanie do rozmowy z&nbsp;policjantem. Ale przecież nie mogę odmówić. To by wyglądało bardzo podejrzanie.</p>

  <p class="txt-w">&ndash; Oczywiście &ndash; odpowiadam. &ndash; Pójdę po niego.</p>

  <p class="txt-w">Z przepraszającą miną zamykam drzwi przed nosem policjanta i&nbsp;mamroczę coś o&nbsp;uciekającym cieple. Muszę wrócić do kuchni i&nbsp;przyciągnąć tu Hanka. Nie będzie zadowolony.</p>

  <p class="txt-w">Rzeczywiście, kiedy wchodzę do kuchni, zastaję Hanka siedzącego przy stole i&nbsp;wpatrującego się w&nbsp;talerz niewidzącym spojrzeniem. Już nawet nie udaje, że je. Niedobrze. Kiedy Hank traci apetyt, to oznacza, że świat się kończy.</p>

  <p class="txt-w">&ndash; Hank &ndash; mówię &ndash; ten policjant chce z&nbsp;tobą rozmawiać.</p>

  <p class="txt-w">Mój mąż się nie odzywa. Nadal wpatruje się tępo w&nbsp;jajka.</p>

  <p class="txt-w">&ndash; To nic takiego &ndash; dodaję. &ndash; Chce tylko wiedzieć, czy widziałeś Tegan. Powiesz mu, że nie, i&nbsp;po sprawie.</p>

  <p class="txt-w">Podnosi na mnie wzrok. Cienie pod jego oczami przypominają mi te na twarzy Tegan.</p>

  <p class="txt-w">&ndash; Tak? To wszystko, co muszę zrobić?</p>

  <p class="txt-w">&ndash; Hank…</p>

  <p class="txt-w">Zgrzyta nogami krzesła, gdy wstaje. Powoli idzie w&nbsp;stronę drzwi wejściowych, jakby był prowadzony na egzekucję. Kładzie dłoń na klamce i&nbsp;jeszcze zanim ją naciśnie, odwraca się do mnie ze zbolałym wyrazem twarzy.</p>

  <p class="txt-w">Policjant wita go takim samym przepraszającym i&nbsp;przyjaznym uśmiechem jak mnie.</p>

  <p class="txt-w">&ndash; Dzień dobry panu. Nie wiem, czy żona przekazała, ale szukamy zaginionej kobiety.</p>

  <p class="txt-w">Hank tylko coś odmrukuje.</p>

  <p class="txt-w">Policjant sięga do kieszeni i&nbsp;wyciąga tę samą fotografię, którą pokazywał mi wcześniej.</p>

  <p class="txt-w">&ndash; Widział ją pan w&nbsp;ciągu dwóch ostatnich dni? Nazywa się Tegan Werner.</p>

  <p class="txt-w">Hank długo wpatruje się w&nbsp;zdjęcie. Za długo. O&nbsp;nie, złamie się. Powie wszystko temu policjantowi. Zaprowadzi go do piwnicy do Tegan. Mój mąż się do tego nie nadaje. Dlaczego mi się kiedykolwiek wydawało, że da sobie z&nbsp;tym radę?</p>

  <p class="txt-w">&ndash; Nie &ndash; odpowiada w&nbsp;końcu Hank. &ndash; Nie widziałem jej.</p>

  <p class="txt-w">&ndash; Jest pan pewien?</p>

  <p class="txt-w">&ndash; Tak.</p>

  <p class="txt-w">Rozluźniam ramiona. Wiedziałam, że Hank zrobiłby dla mnie wszystko. W&nbsp;końcu rozkwasił tamtemu facetowi nos. Niewinne kłamstewko przy tamtym to pestka.</p>

  <p class="txt-w">Spoglądam na twarz policjanta, ale nie ma na niej śladu podejrzliwości. Chowa zdjęcie na powrót do kieszeni i&nbsp;kiwa do nas głową.</p>

  <p class="txt-w">&ndash; Dziękuję za poświęcony czas. Gdybyście ją gdzieś zobaczyli, dzwońcie od razu na policję.</p>

  <p class="txt-w">&ndash; Oczywiście, panie oficerze &ndash; odpowiadam.</p>

  <p class="txt-w">Odwraca się, by odejść, a&nbsp;pode mną niemal uginają się kolana z&nbsp;ulgi. Czy naprawdę uszło mi to na sucho? Jednak nim zdoła dotrzeć do pierwszego schodka, zatrzymuje się.</p>

  <p class="txt-w">&ndash; Pani Thompson &ndash; odzywa się &ndash; czy mógłbym rozejrzeć się wokół domu? Tylko żeby się upewnić, że nie ukrywa się na przykład w&nbsp;waszym ogrodzie czy gdzieś.</p>

  <p class="txt-w">Mam pełne prawo odmówić, ale jaki miałabym mieć powód, żeby nie wyrazić zgody na przejście się wokół naszego domu?</p>

  <p class="txt-w">&ndash; Oczywiście! &ndash; mówię. &ndash; Rany, naprawdę mam nadzieję, że ją znajdziecie całą i&nbsp;zdrową.</p>

  <p class="txt-w">&ndash; Ja też, proszę pani &ndash; odpowiada stonowanym głosem, który sugeruje, że nie sądzi, by ją znaleźli i&nbsp;by była cała i&nbsp;zdrowa.</p>

  <p class="txt-w">Dopiero gdy zamykamy za nim drzwi i&nbsp;policjant idzie po schodach prowadzących z&nbsp;ganku, odważam się spojrzeć na męża.</p>

  <p class="txt-w">&ndash; Dziękuję &ndash; mówię do niego.</p>

  <p class="txt-w">Rzuca mi nieodgadnione spojrzenie. Przywykłam do tego, że Hank patrzy na mnie, jakbym straciła rozum albo jakby się o&nbsp;mnie martwił. Albo jak wtedy, kiedy zaczęliśmy się spotykać oraz zaraz po ślubie &ndash; patrzył na mnie, jakbym spadła z&nbsp;księżyca. Ale teraz to coś innego. Coś gorszego, ale nie potrafię tego ocenić. Jesteśmy ze sobą tak długo, że wydawało mi się, że zawsze jestem w&nbsp;stanie powiedzieć, co mój mąż sobie myśli, ale okazuje się, że chyba nie do końca.</p>

  <p class="txt-w">Ale nie mogę się teraz martwić o&nbsp;niego.</p>

  <p class="txt-w">Pędzę do kuchni, żeby sprawdzić, co policjant robi w&nbsp;naszym ogrodzie. Z&nbsp;kuchni mam widok na ogród przez tylne drzwi. Młody policjant brodzi po kolana w&nbsp;śniegu, okrąża wielki dąb, który Hank uznał za doskonały, by zawiesić na nim huśtawkę dla naszego przyszłego dziecka. Nie wiem, czego dokładnie szuka, ale niczego tam nie znajdzie.</p>

  <p class="txt-w">Przynajmniej tak sądzę.</p>

  <p class="txt-w">Policjant po prostu stoi. Wydaje się wpatrywać w&nbsp;coś na ziemi, ale nie widzę w&nbsp;co. Wyciąga z&nbsp;kieszeni radio i&nbsp;coś do niego mówi, a&nbsp;mnie serce zaczyna łomotać w&nbsp;piersi.</p>

  <p class="txt-w">W naszym ogrodzie oczywiście niczego nie ma, ale nagle dociera do mnie, że jedno okno piwniczne jest widoczne z&nbsp;miejsca, w&nbsp;którym stoi. Jednak śnieg jest na tyle wysoki, że je zakrywa. Nie jest w&nbsp;stanie zajrzeć przez nie do piwnicy.</p>

  <p class="txt-w">Prawda?</p>

  <p class="txt-w">Podnosi wzrok i&nbsp;na chwilę nasze spojrzenia się krzyżują. Wie, że go obserwuję. Zamieram, czekając, aż ruszy w&nbsp;stronę domu i&nbsp;zażąda dostępu do piwnicy.</p>

  <p class="txt-w">Jednak on tylko unosi dłoń. Macha do mnie.</p>

  <p class="txt-w">Unoszę swoją. I&nbsp;zmuszam się do uśmiechu.</p>

  <p class="txt-w">Zaczynam sprzątać kuchnię, ale cały czas kątem oka przyglądam się policjantowi w&nbsp;ogrodzie. Po kilku kolejnych minutach chowa radio i&nbsp;znika mi z&nbsp;zasięgu wzroku. Biegnę do salonu w&nbsp;samą porę, by zobaczyć, jak wsiada do radiowozu i&nbsp;odjeżdża.</p>

  <p class="txt-w">Oddycham z&nbsp;ulgą. Policja odjechała i&nbsp;nie ma powodu, by kiedykolwiek wróciła. Udało nam się.</p>

  <p class="txt-w">Dziecko Tegan będzie moje.</p>
</div>


<div class="t-p" id="calibre_link-153">
  <h2 title="ROZDZIAŁ TRZYDZIESTY TRZECI" class="calibre6" id="calibre_link-272"><a href="#calibre_link-154" class="calibre5">ROZDZIAŁ TRZYDZIESTY TRZECI</a></h2>

  <p class="imie">Tegan</p>

  <p class="txt-w">Tuńka nie rusza się już od jakiegoś czasu.</p>

  <p class="txt-w">Zwykle jest bardzo aktywnym dzieckiem. Więc fakt, że od godziny nie czuję jej ruchów, mnie niepokoi. Może to dlatego, że za mało piję. Polly wspominała rano, że to ważne, żebym piła więcej wody. Wiem, że ma rację, ale picie większej ilości wody oznacza, że będę częściej potrzebowała korzystać z&nbsp;basenu. A&nbsp;to nie jest przyjemne doświadczenie.</p>

  <p class="txt-w">Mało tego, boję się, że Hank może dosypać mi czegoś do szklanki, zanim Polly zniesie ją na dół. To nie byłby pierwszy raz, kiedy coś takiego mi się przydarzyło.</p>

  <p class="txt-w">Masuję brzuch, starając się ją obudzić.</p>

  <p class="txt-w">&ndash; No dalej, Tuńka. Daj mamusi kopniaka.</p>

  <p class="txt-w">Wreszcie czuję lekkie szturchnięcie w&nbsp;żebro. <em class="calibre1">Nadal tu jestem, mamusiu. Ale nie za dobrze się czuję.</em></p>

  <p class="txt-w">&ndash; Ja też, Tunieczko &ndash; szepczę.</p>

  <p class="txt-w">Nim Polly schodzi do piwnicy tuż przed południem, jestem gotowa zerwać się z&nbsp;łóżka, tylko że to nie jest możliwe. Dociera do mnie, że Hank będzie musiał mnie z&nbsp;niego podnieść i&nbsp;zanieść do samochodu, a&nbsp;ostatnia rzecz, na jaką mam ochotę, to żeby ten okropny mężczyzna mnie znów dotykał. Jednak to moja jedyna szansa, skoro linia telefoniczna naprawdę jest zerwana.</p>

  <p class="txt-w">&ndash; Czy drogi są już przejezdne? &ndash; pytam Polly.</p>

  <p class="txt-w">Waha się, ściskając w&nbsp;prawej ręce miseczkę z&nbsp;jedzeniem &ndash; mój lunch, jak zakładam.</p>

  <p class="txt-w">&ndash; Tak. W&nbsp;większości.</p>

  <p class="txt-w">Niemal trudno mi uwierzyć, że ten głupi pług wreszcie odśnieżył drogi i&nbsp;będę mogła się stąd wynieść. To się wydaje zbyt piękne, żeby mogło być prawdziwe.</p>

  <p class="txt-w">&ndash; Okej. &ndash; Prostuję się na łóżku, co wywołuje kolejny oślepiający ból w&nbsp;mojej lewej kostce. &ndash; Kiedy możemy jechać?</p>

  <p class="txt-w">&ndash; Cóż, Hank musiał pojechać do pracy &ndash; wyjaśnia. &ndash; A&nbsp;ja nie dam rady sama wnieść cię po schodach.</p>

  <p class="txt-w">&ndash; Poradzę sobie ze schodami &ndash; protestuję. &ndash; Przytrzymam się poręczy.</p>

  <p class="txt-w">Polly unosi wysoko brwi.</p>

  <p class="txt-w">&ndash; Czyżby? Za każdym razem, gdy cię choć dotknę, wyjesz z&nbsp;bólu.</p>

  <p class="txt-w">To prawda. Miałam nadzieję, że do tej pory ból w&nbsp;kostce zelżeje, ale odnoszę wrażenie, że z&nbsp;dnia na dzień jest gorzej. Wchodzenie po tych schodach, nawet z&nbsp;pomocą Polly, byłoby wyzwaniem. Ale tak bardzo chcę się stąd wydostać, że jestem skłonna spróbować.</p>

  <p class="txt-w">Właśnie mam to zaproponować, kiedy z&nbsp;sufitu nad nami dobiega głośny dźwięk.</p>

  <p class="txt-w">&ndash; Co to było?</p>

  <p class="txt-w">&ndash; To? &ndash; Polly poprawia poduszkę pod moimi stopami. &ndash; Nic takiego. Dom osiada.</p>

  <p class="txt-w">Dom osiada? Serio?</p>

  <p class="txt-w">&ndash; Brzmiało raczej jak kroki.</p>

  <p class="txt-w">&ndash; Jakim sposobem? Nikogo tam nie ma.</p>

  <p class="txt-w">Czy ona mówi prawdę? Dochodzi do mnie, że Hank może nie być w&nbsp;pracy i&nbsp;zmusił ją, by mnie okłamała. A&nbsp;co, jeżeli jest na górze, tylko zwyczajnie nie chce, żebym wyjechała?</p>

  <p class="txt-w">Wiedziałam, że to było zbyt łatwe.</p>

  <p class="txt-w">&ndash; Chcę spróbować wejść po schodach &ndash; upieram się.</p>

  <p class="txt-w">&ndash; Nie utrzymam twojego ciężaru &ndash; sprzeciwia się frustrująco spokojnym tonem. &ndash; Poręcz też nie jest zbyt stabilna. Gdybyś z&nbsp;nich spadła… Cóż, chyba nie chcesz ryzykować życia swojego dziecka? &ndash; Urywa znacząco. &ndash; Prawda?</p>

  <p class="txt-w">Odwracam głowę w&nbsp;stronę stromych stopni prowadzących na parter domu. Gdybym z&nbsp;nich spadła, to mógłby być koniec i&nbsp;mnie, i&nbsp;Tuńki. Mimo wszystko nadal chcę spróbować, jednak niechętnie przyznaję, że Polly ma rację.</p>

  <p class="txt-w">&ndash; A&nbsp;co z&nbsp;telefonami? &ndash; pytam w&nbsp;desperacji.</p>

  <p class="txt-w">&ndash; Przykro mi. Linia telefoniczna nigdy nie była tu zbyt stabilna i&nbsp;nadal nie ma sygnału.</p>

  <p class="txt-w">Oczywiście.</p>

  <p class="txt-w">&ndash; Ale nie martw się &ndash; dodaje. &ndash; Pojedziemy, jak tylko Hank wróci.</p>

  <p class="txt-w">&ndash; A&nbsp;kiedy to będzie?</p>

  <p class="txt-w">Polly odstawia miskę z&nbsp;ryżem i&nbsp;warzywami na tacę.</p>

  <p class="txt-w">&ndash; Szósta, może siódma.</p>

  <p class="txt-w">&ndash; Szósta, siódma? &ndash; Znów chce mi się płakać. &ndash; Przecież to szmat czasu!</p>

  <p class="txt-w">&ndash; Spędziłaś tu już dwie noce. Czym jest kilka kolejnych godzin?</p>

  <p class="txt-w">&ndash; Nie. &ndash; Zaciskam dłonie w&nbsp;pięści. &ndash; Skoro drogi są przejezdne, może mogłabyś podjechać do sklepu, który ma działający telefon. Nie mogę tu zostać kolejne sześć lub siedem godzin. Po prostu nie mogę.</p>

  <p class="txt-w">Milczy przez chwilę, jakby się nad tym zastanawiała.</p>

  <p class="txt-w">&ndash; Nie wiem, czy to dobry pomysł. Uważam, że lepiej, jeśli jeszcze zostaniesz.</p>

  <p class="txt-w">Czy ona robi sobie ze mnie jaja?</p>

  <p class="txt-w">&ndash; Przykro mi, ale naprawdę muszę pojechać do szpitala. Doceniam wszystko, co dla mnie zrobiłaś, ale potrzebuję szpitalnej opieki medycznej.</p>

  <p class="txt-w">&ndash; Gdybyś więcej piła, czułabyś się lepiej.</p>

  <p class="txt-w">&ndash; Nie mów mi, co mam robić! &ndash; odgryzam się. &ndash; Muszę jechać do szpitala! Natychmiast. Jesteś pielęgniarką, na litość boską. Sama powinnaś to wiedzieć.</p>

  <p class="txt-w">Polly stoi, a&nbsp;całe jej ciało jest napięte. Przykro mi, że na nią nakrzyczałam, ale jednocześnie wcale nie jest mi przykro. Musi wiedzieć, że nie będę leżeć bezczynnie w&nbsp;tej piwnicy i&nbsp;obgryzać ze stresu paznokci.</p>

  <p class="txt-w">&ndash; Możesz wstać z&nbsp;łóżka, jeśli chcesz &ndash; proponuje Polly. &ndash; Mamy wózek inwalidzki, którego używała moja mama. Chętnie pomogę ci na nim usiąść.</p>

  <p class="txt-w">Wskazuje na róg pokoju, gdzie rzeczywiście w&nbsp;cieniu schowany jest wózek. Wygląda, jakby stał tam od długiego czasu. Pomiędzy ścianą a&nbsp;podłokietnikiem pająk uwił pajęczynę. Podnóżki są brązowe od rdzy.</p>

  <p class="txt-w">Nie chcę siadać na tym wózku. Polly twierdzi, że robi, co może, żeby mi pomóc, skoro Hank nie pozwala mi odejść, ale to nie wystarcza &ndash; marzę jedynie o&nbsp;tym, żeby opuścić ten dom.</p>

  <p class="txt-w">&ndash; Chcę tylko pojechać do szpitala.</p>

  <p class="txt-w">&ndash; Ale wiesz, co ci powiedzą w&nbsp;szpitalu, prawda? &ndash; mówi Polly. &ndash; Nafaszerują cię lekami, zwłaszcza jeśli będą ci chcieli zrobić operację. To najgorsze, co można sobie wyobrazić dla twojego dziecka.</p>

  <p class="txt-w">Ciągle to powtarza. Ale to ja cierpię. Nie ma pojęcia, jaki ten ból jest okropny. A&nbsp;poza tym to nie jej decyzja.</p>

  <p class="txt-w">&ndash; Więc co mam robić? Leżeć tutaj ze złamaną kostką?</p>

  <p class="txt-w">&ndash; A&nbsp;na czym zależy ci bardziej, na chodzeniu czy na własnym dziecku?</p>

  <p class="txt-w">Mówi to tak, jakby rozważanie tego pierwszego było szczytem egoizmu. Ale myli się. Szpital nie zrobi nic, żeby zaszkodzić mnie lub Tuńce. Dbam o&nbsp;moje dziecko bardziej niż o&nbsp;cokolwiek na tym świecie i&nbsp;nie mogę sobie wyobrazić, aby wizyta w&nbsp;szpitalu mogła być niewłaściwym krokiem. I&nbsp;trudno mi też pojąć, że ona jako pielęgniarka może tak uważać.</p>

  <p class="txt-w">Wydaje mi się, że mówi mi tylko to, co każe jej Hank.</p>

  <p class="txt-w">&ndash; Chcę jechać do szpitala &ndash; powtarzam stanowczo.</p>

  <p class="txt-w">Kiwa powoli głową.</p>

  <p class="txt-w">&ndash; Dobrze, uważam, że to zła decyzja, ale rozumiem twój punkt widzenia. Może zjedz lunch, a&nbsp;potem wrócimy do tej rozmowy. Ale naprawdę uważam, że powinnaś poczekać, aż Hank wróci z&nbsp;pracy.</p>

  <p class="txt-w">Zaczynam protestować, ale Polly już się ode mnie odwróciła i&nbsp;weszła na schody.</p>

  <p class="txt-w">Kiedy znika, chwytam torebkę. Ponownie ją przeszukuję, upewniam się, że na pewno nie ma w&nbsp;niej mojego telefonu. Nie ma. Z&nbsp;całą pewnością nie ma.</p>

  <p class="txt-w">Mogę przyjąć do wiadomości, że zapomniałam go odłożyć do torebki. Ale bardziej niepokoi mnie fakt, że nie ma tam też mojego gazu pieprzowego. Zdecydowanie w&nbsp;niej był, kiedy rozpoczynałam podróż. A&nbsp;teraz go nie ma.</p>

  <p class="txt-w">Gdzie się podział?</p>

  <p class="txt-w">Znajduję jednak w&nbsp;torebce złotą zapalniczkę. To prezent urodzinowy od Jacksona, który dostałam w&nbsp;zeszłym miesiącu, chociaż nie mówiłam mu, kiedy mam urodziny. Musiał wyczytać w&nbsp;dokumentach.</p>

  <p class="txt-w">Dennis szykował się do kolejnego sezonu narciarskiego, a&nbsp;od przyjaciół się oddaliłam, ponieważ pracowałam na okrągło, żeby oszczędzić pieniądze na czas, kiedy dziecko się urodzi. Pogodziłam się już, że spędzę moje dwudzieste trzecie urodziny samotnie. I&nbsp;wtedy pojawił się Jackson z&nbsp;tortem czekoladowym &ndash; moim ulubionym.</p>

  <p class="txt-w">&ndash; Ptaszki wyćwierkały, że ktoś ma dzisiaj urodziny.</p>

  <p class="txt-w">Zostawiliśmy tort w&nbsp;mieszkaniu i&nbsp;zabrał mnie na kolację do restauracji, zamiast jeść chińskie żarcie z&nbsp;kartonu w&nbsp;moim salonie. Pojechaliśmy do fajnej knajpki pół godziny drogi od miasta i&nbsp;spędziliśmy miło czas. Kelnerka nie rzucała na mnie oskarżycielskich spojrzeń, że jestem w&nbsp;ciąży, a&nbsp;nie mam obrączki na palcu. Właściwie to zwracając się do Jacksona, mówiła o&nbsp;mnie „pańska żona”, a&nbsp;on jej nie poprawiał. Przez chwilę czułam się rzeczywiście jak w&nbsp;alternatywnej rzeczywistości, w&nbsp;której Jackson naprawdę był ojcem mojego dziecka i&nbsp;mieliśmy je wychowywać wspólnie i&nbsp;żyć długo i&nbsp;szczęśliwie.</p>

  <p class="txt-w">Po powrocie do mojego mieszkania Jackson wbił w&nbsp;tort kilka świeczek, na szczęście nie dwadzieścia trzy. Śmiał się ze mnie, kiedy się okazało, że nie mam ich czym zapalić.</p>

  <p class="txt-w">&ndash; Jak możesz nie mieć zapalniczki?</p>

  <p class="txt-w">&ndash; Nie palę &ndash; wyjaśniłam.</p>

  <p class="txt-w">&ndash; Wszyscy powinni mieć zapalniczkę. Nigdy nie wiesz, kiedy może ci się przydać.</p>

  <p class="txt-w">Kiedy się ze mną żegnał, oboje tkwiliśmy przy drzwiach i&nbsp;przez chwilę wydawało mi się, że mnie pocałuje. Ale moment minął i&nbsp;Jackson zamiast pocałunku ścisnął mnie za rękę.</p>

  <p class="txt-w">&ndash; Wszystkiego najlepszego, Tegan. Za rok o&nbsp;tej porze będziesz świętować z&nbsp;córeczką.</p>

  <p class="txt-w">Myślałam, że to będzie koniec. Ale dwa tygodnie później pojawił się z&nbsp;babeczką, pojedynczą świeczką i&nbsp;zapalniczką z&nbsp;wygrawerowanym moim imieniem.</p>

  <p class="txt-w">&ndash; Teraz możemy to zrobić jak należy &ndash; powiedział.</p>

  <p class="txt-w">A ja śmiałam się, gdy zapalał świeczkę na ciastku, po czym kazał mi pomyśleć życzenie i&nbsp;ją zdmuchnąć.</p>

  <p class="txt-w">Życzyłam sobie, żeby tym razem, kiedy będzie się ze mną żegnał, mnie pocałował.</p>

  <p class="txt-w">Nie spełniło się.</p>

  <p class="txt-w">Zapalniczka jest piękna. Kazał ją wygrawerować. Nie kupuje się spersonalizowanej zapalniczki w&nbsp;drodze z&nbsp;pracy do domu. Zamówił ją z&nbsp;wyprzedzeniem specjalnie dla mnie.</p>

  <p class="txt-w">Moje oczy zachodzą łzami na to wspomnienie. Nie sądzę, bym aż do teraz zdawała sobie sprawę, jak bardzo zakochiwałam się w&nbsp;Jacksonie. Ależ ze mnie idiotka. Nie miałam pojęcia, kim naprawdę był. Nie miałam pojęcia, że on tylko „ogarniał mnie” dla swojego szefa. Czułam się zraniona, gdy mi nie uwierzył, kiedy mu powiedziałam, co Simon mi zrobił, ale może on od początku o&nbsp;tym wiedział. Może Simon powiedział mu, co się stało, i&nbsp;miał udawać mojego przyjaciela, żeby powstrzymać mnie od zgłoszenia tego na policję.</p>

  <p class="txt-w">Nie mam pojęcia, jaka jest prawda. Wiem tylko, że Simon mnie napadł, a&nbsp;Jackson zdradził.</p>

  <p class="txt-w">Ale jakiekolwiek były jego motywacje, to dzięki Jacksonowi, mimo braku gazu pieprzowego, mam przynajmniej zapalniczkę. Wciąż mam szansę.</p>
</div>


<div class="t-p" id="calibre_link-155">
  <h2 title="ROZDZIAŁ TRZYDZIESTY CZWARTY" class="calibre6" id="calibre_link-273"><a href="#calibre_link-156" class="calibre5">ROZDZIAŁ TRZYDZIESTY CZWARTY</a></h2>

  <p class="imie">Polly</p>

  <p class="txt-w">Rozmowa z&nbsp;Tegan nie poszła tak, jak się spodziewałam. Jest taka młoda, że myślałam, że łatwo będzie ją namówić do zostania z&nbsp;nami. Ale jest bardziej uparta, niż sądziłam.</p>

  <p class="txt-w">Oczywiście najmądrzej postąpiłaby, gdyby oddała swoje dziecko komuś, kto mógłby się nim zająć. Komuś takiemu jak ja. A&nbsp;w zamian ja mogłabym jej pomóc z&nbsp;rachunkami za leczenie. Nie mamy dużo pieniędzy, ale mogłabym przyoszczędzić i&nbsp;dać jej tyle, ile będzie potrzebowała, gdyby ona zechciała dać mi to, na co czekam od lat.</p>

  <p class="txt-w">Może nawet mogłaby tu zostać. Mogłaby zamieszkać na stałe w&nbsp;naszej piwnicy i&nbsp;mogłybyśmy wychowywać jej dziecko razem &ndash; głównie ja. Nawet nie potrzebuje leków ani operacji. Owszem, jej kostka jest najprawdopodobniej złamana, ale mogę ją nastawić, a&nbsp;Tegan jest na tyle młoda, że noga pewnie sama by się jej zrosła &ndash; lepiej lub gorzej. Mogłabym nawet kupić materiały potrzebne do zagipsowania. No i&nbsp;mamy ten wózek inwalidzki &ndash; mogłaby z&nbsp;niego korzystać. Nawet gdyby nie mogła już chodzić bez pomocy kul, to nie byłaby najgorsza rzecz na świecie. Ktoś, kto nie jest na tyle dojrzały, by pozwolić mi ściągnąć sobie but i&nbsp;udzielić pierwszej pomocy, nie jest w&nbsp;stanie zająć się własnym zdrowiem i&nbsp;z całą pewnością nie jest wystarczająco dorosły, by być samodzielnym rodzicem.</p>

  <p class="txt-w">Będę musiała kupić też rzeczy potrzebne do porodu. Minęło sporo czasu, odkąd ostatnio asystowałam przy narodzinach dziecka, ale jestem pewna, że wszystko sobie przypomnę.</p>

  <p class="txt-w">Przed ponownym zejściem do Tegan szykuję kanapkę i&nbsp;owijam ją folią. Biorę też kilka ciasteczek oreo i&nbsp;wrzucam je do woreczka strunowego. Tak samo jak wczoraj idę do domu Hamblych. Samochodu Mitcha znów nie ma, ale w&nbsp;środku świeci się światło. To znaczy, że Sadie jest w&nbsp;domu.</p>

  <p class="txt-w">Tym razem po zadzwonieniu do drzwi od razu odchodzę, nie czekam na odpowiedź. Nie chcę wpędzić jej w&nbsp;kłopoty, ale to dziecko musi jeść.</p>

  <p class="txt-w">Po nakarmieniu Sadie schodzę do piwnicy. Kiedy docieram na dół schodów, widzę, że Tegan prawie opróżniła swoją miskę. Zwykle zjada najwyżej połowę tego, co jej nakładam. Teraz, gdy wiem, że nie chce tu zostać, żałuję, że nie nasypałam jej trochę benadrylu do jedzenia. Następnym razem.</p>

  <p class="txt-w">&ndash; Komuś tu wrócił apetyt! &ndash; odzywam się.</p>

  <p class="txt-w">Uśmiecha się do mnie niewyraźnie.</p>

  <p class="txt-w">&ndash; Muszę jeść, dla dobra dziecka.</p>

  <p class="txt-w">&ndash; Oczywiście, że tak. Teraz wszystko, co robisz, robisz dla niej.</p>

  <p class="txt-w">Tegan niechętnie kiwa głową.</p>

  <p class="txt-w">&ndash; Wiem. I&nbsp;dlatego podjęłam decyzję. Muszę jechać do szpitala, natychmiast. Nie odwiedziesz mnie od tego.</p>

  <p class="txt-w">Unoszę brwi.</p>

  <p class="txt-w">&ndash; Naprawdę uważasz, że to jest najlepsze dla twojego dziecka?</p>

  <p class="txt-w">&ndash; Tak &ndash; odpowiada bez zawahania. &ndash; Tak uważam.</p>

  <p class="txt-w">&ndash; Wiesz, pierwsze, co zrobią, kiedy tylko przekroczysz drzwi izby przyjęć, to podadzą ci kroplówkę naszprycowaną lekami.</p>

  <p class="txt-w">W jej oczach błyszczą łzy.</p>

  <p class="txt-w">&ndash; Proszę cię, Polly.</p>

  <p class="txt-w">Tak jak podejrzewałam. W&nbsp;ogóle nie obchodzi ją jej dziecko.</p>

  <p class="txt-w">&ndash; W&nbsp;porządku &ndash; mówię. &ndash; Hank jeszcze nie wrócił, ale znajdę działający telefon i&nbsp;zadzwonię po karetkę.</p>

  <p class="txt-w">Rozluźnia ramiona.</p>

  <p class="txt-w">&ndash; Dziękuję, Polly.</p>

  <p class="txt-w">Oczywiście nie mam najmniejszego zamiaru dzwonić po karetkę. Nieprędko opuści mój dom. Ale im dłużej będę ją zwodzić, tym łatwiej mi pójdzie.</p>
</div>


<div class="t-p" id="calibre_link-157">
  <h2 title="ROZDZIAŁ TRZYDZIESTY PIĄTY" class="calibre6" id="calibre_link-274"><a href="#calibre_link-158" class="calibre5">ROZDZIAŁ TRZYDZIESTY PIĄTY</a></h2>

  <p class="imie">Polly</p>

  <p class="txt-w">Na kolację przyrządzam ulubioną potrawę Hanka: stek po wiejsku.</p>

  <p class="txt-w">Mężczyzna, który nie lubi dobrze opanierowanego steka wołowego, to z&nbsp;pewnością mężczyzna, który nie wie, co traci. Korzystam z&nbsp;przepisu mamy, który ta dostała od swojej matki. Mama przekonała mnie, żebym zrobiła go, kiedy po raz pierwszy zaprosiłam Hanka na kolację, zaraz po tym, jak zaczęliśmy się spotykać.</p>

  <p class="txt-w">&ndash; Z&nbsp;tego, co mi mówiłaś o&nbsp;Hanku, wynika, że jest mężczyzną, który doceni dobry, smażony stek w&nbsp;amerykańskim stylu.</p>

  <p class="txt-w">Miała rację. Wydaje mi się, że Hank zakochał się we mnie właśnie wtedy, kiedy spróbował mojego steka.</p>

  <p class="txt-w">Nie myliła się też co do Hanka. Kiedy go poznała, powiedziała, że to mężczyzna, którego poślubię. Sama też już tak uważałam, ale jej opinii ufałam bardziej niż swojej. Odkąd zmarła, czuję się trochę zagubiona. Skąd ludzie wiedzą, czy to, co robią, jest dobre, czy złe, skoro mama im tego nie mówi?</p>

  <p class="txt-w">Ale kiedy byłam w&nbsp;największej rozpaczy, nadal szukałam pocieszenia w&nbsp;jej ostatnich słowach skierowanych do mnie.</p>

  <p class="txt-w"><em class="calibre1">Kiedyś twoja rodzina będzie kompletna.</em></p>

  <p class="txt-w">I teraz zamierzam sprawić, by te słowa okazały się prawdą.</p>

  <p class="txt-w">Obtaczam mięso w&nbsp;jajku, a&nbsp;następnie w&nbsp;mieszance mąki, soli i&nbsp;dużej ilości przypraw. Potem smażę, aż panierka robi się brązowa i&nbsp;chrupiąca. Robiłam ten stek po wiejsku tyle razy, że mogłabym go smażyć przez sen.</p>

  <p class="txt-w">Żeby się nieco rozerwać, uruchamiam mały odbiornik telewizyjny, który stoi w&nbsp;kuchni. Ekran jest wielkości mojej dłoni i&nbsp;nieczęsto go włączam, ale jestem ciekawa, czy są jakieś nowe informacje w&nbsp;sprawie zaginięcia Tegan, więc przełączam na kanał z&nbsp;lokalnymi wiadomościami. Jest krótka wzmianka na jej temat, ale nie ma w&nbsp;niej słowa na temat męża. Czyli miałam rację, że mnie okłamała.</p>

  <p class="txt-w">Kiedy stek skwierczy na patelni, ugniatam ziemniaki w&nbsp;misce. Dodaję do nich dużo masła, śmietany i&nbsp;soli. Idealną konsystencję osiągają w&nbsp;chwili, gdy rozlega się trzaśnięcie drzwi wejściowych. Hank wrócił do domu.</p>

  <p class="txt-w">Zapada chwila ciszy, gdy zdejmuje buty, a&nbsp;następnie jego ciężkie kroki rozlegają się w&nbsp;korytarzu i&nbsp;zatrzymują w&nbsp;wejściu do kuchni. Uśmiecham się do niego znad kuchenki.</p>

  <p class="txt-w">&ndash; Robię twoje ulubione danie &ndash; mówię. &ndash; Poznajesz po zapachu?</p>

  <p class="txt-w">Hank patrzy na mnie.</p>

  <p class="txt-w">&ndash; Nadal tu jest?</p>

  <p class="txt-w">&ndash; Oczywiście. Powiedziałam ci, że zostanie na kilka dni. Nie ma nic przeciwko.</p>

  <p class="txt-w">Nie odpowiada. Odwraca się tylko i&nbsp;wychodzi z&nbsp;kuchni, jego kroki nadwyrężają teraz nasze leciwe schody. Kilka chwil później rozlega się dźwięk lejącej się wody pod prysznicem.</p>

  <p class="txt-w">Hank wyraźnie nie jest zadowolony z&nbsp;pobytu Tegan u&nbsp;nas. Przywyknie do tego. To tylko kwestia czasu.</p>

  <p class="txt-w">Stek jest już pięknie przyrumieniony, ściągam go więc z&nbsp;ognia. Hank jeszcze przez kilka minut będzie w&nbsp;łazience, więc szykuję talerz dla Tegan. Po lunchu zeszłam do niej jeszcze raz, żeby pomóc jej z&nbsp;basenem i&nbsp;zapewnić, że karetka jest w&nbsp;drodze. To zdało się ją uspokoić, ale nie potrwa długo. Rozkruszam więc tabletkę benadrylu i&nbsp;wsypuję do jej purée ziemniaczanego. To ją uciszy na wieczór.</p>

  <p class="txt-w">Kroję też jej stek na mniejsze kawałki. Nic dobrego nie przyjdzie z&nbsp;dawania tej dziewczynie noża.</p>

  <p class="txt-w">Kiedy otwieram drzwi do piwnicy, Tegan jest cicho. Wiem, że tam jest, bo gdzie indziej miałaby być. Ale robi mi się nieswojo, kiedy jest tak cicho.</p>

  <p class="txt-w">&ndash; Przyniosłam ci kolację! &ndash; oświadczam.</p>

  <p class="txt-w">Kiedy na mnie patrzy, jej wzrok jest pusty. Nie wygląda dobrze. Nawet gdyby nie miała złamanej kostki, nie dałaby rady podnieść się z&nbsp;łóżka.</p>

  <p class="txt-w">&ndash; Gdzie jest karetka? Dlaczego jeszcze nie przyjechała?</p>

  <p class="txt-w">Wzruszam ramionami.</p>

  <p class="txt-w">&ndash; A&nbsp;kto to wie? To nie jest duże miasto, do jakiego przywykłaś. Ludzie żyją tu wolniej. Potrzeba więcej czasu, żeby coś się zadziało.</p>

  <p class="txt-w">&ndash; Minęły godziny.</p>

  <p class="txt-w">Stawiam talerz na tacy przed nią. Ledwie na niego spogląda. Jest na mnie zła.</p>

  <p class="txt-w">&ndash; Może pojechali pod zły adres? &ndash; sugeruję.</p>

  <p class="txt-w">Wpatruje się we mnie przekrwionymi oczami.</p>

  <p class="txt-w">&ndash; Czy ty ją w&nbsp;ogóle wezwałaś?</p>

  <p class="txt-w">Jest młoda, ale nie jest głupia.</p>

  <p class="txt-w">&ndash; Oczywiście, że tak.</p>

  <p class="txt-w">&ndash; Bo wydaje mi się, że gdybyś ją wezwała &ndash; mówi dalej &ndash; to karetka z&nbsp;całą pewnością już by tu była. Nie wydaje mi się, że nadal byśmy na nią czekały.</p>

  <p class="txt-w">&ndash; Jak już mówiłam, może pojechali pod zły adres.</p>

  <p class="txt-w">&ndash; Więc może powinnaś zadzwonić jeszcze raz.</p>

  <p class="txt-w">Potakuję powoli.</p>

  <p class="txt-w">&ndash; Mogę. Ale najpierw coś zjedz.</p>

  <p class="txt-w">Przyglądam się tłuczonym ziemniakom na jej talerzu. Jeśli je zje, nie będzie już myślała o&nbsp;wyjeździe. Ale Tegan nie wydaje się zainteresowana ziemniakami. Patrzy na mnie oczami z&nbsp;czerwonymi obwódkami.</p>

  <p class="txt-w">&ndash; Nie sądzę, żebyś w&nbsp;ogóle zadzwoniła po tę karetkę.</p>

  <p class="txt-w">&ndash; Nie wygłupiaj się.</p>

  <p class="txt-w">&ndash; Nie zadzwoniłaś, prawda?</p>

  <p class="txt-w">Kładę ręce na biodrach.</p>

  <p class="txt-w">&ndash; Nawet jeśli nie zadzwoniłam, to zrobiłam to dla twojego dobra. Uważasz, że lepiej ci będzie pod nożem chirurga niż tutaj?</p>

  <p class="txt-w">&ndash; To nie twoja sprawa! To wyłącznie moja decyzja!</p>

  <p class="txt-w">Przysuwam jej bliżej talerz.</p>

  <p class="txt-w">&ndash; Więc może powinnaś podejmować lepsze decyzje.</p>

  <p class="txt-w">To, co dzieje się potem, jest tak szybkie, że gdybym mrugnęła, mogłabym to przeoczyć. Podnosi z&nbsp;tacy widelec, który jej przyniosłam, i&nbsp;przez chwilę czuję ulgę. Odpuści i&nbsp;zacznie jeść kolację. Ale ona wcale tego nie robi. Unosi widelec nad głowę i&nbsp;zanim zdołam się zorientować, co się dzieje, wbija mi go w&nbsp;dłoń.</p>
</div>


<div class="t-p" id="calibre_link-159">
  <h2 title="ROZDZIAŁ TRZYDZIESTY SZÓSTY" class="calibre6" id="calibre_link-275"><a href="#calibre_link-160" class="calibre5">ROZDZIAŁ TRZYDZIESTY SZÓSTY</a></h2>

  <p class="imie">Polly</p>

  <p class="txt-w">Krzyczę.</p>

  <p class="txt-w">Oczywiście, że krzyczę. Ta kobieta właśnie dźgnęła mnie widelcem. Cieszę się, że nie dałam jej noża!</p>

  <p class="txt-w">Odrywam rękę od tacy, a&nbsp;widelec nadal sterczy pomiędzy kciukiem i&nbsp;palcem wskazującym. Na szczęście sekundę potem odpada, bo nie bawiłoby mnie wyciąganie go sobie z&nbsp;ręki.</p>

  <p class="txt-w">&ndash; Co jest z&nbsp;tobą nie tak?! &ndash; wołam.</p>

  <p class="txt-w">&ndash; Musisz zadzwonić po karetkę &ndash; cedzi Tegan przez zaciśnięte zęby. &ndash; Musisz ją wezwać natychmiast!</p>

  <p class="txt-w">Mam dość tych wygłupów. Wybiegam z&nbsp;piwnicy, trzymając się za zranioną dłoń, na której pojawiła się już krew. Można dostać zakażenia od widelca? Będę musiała poczytać, chociaż wydaje mi się, że jestem na bieżąco z&nbsp;zastrzykami przeciwtężcowymi.</p>

  <p class="txt-w">&ndash; Polly &ndash; krzyczy za mną Tegan. &ndash; Wezwij karetkę!</p>

  <p class="txt-w">Zatrzaskuję za sobą drzwi do piwnicy i&nbsp;ciężko dyszę. Nie musiałam uciekać, przecież nie pobiegnie za mną. Ale odniosłam wrażenie, że może użyć jakichś nadludzkich mocy i&nbsp;gonić mnie z&nbsp;tą złamaną kostką. W&nbsp;końcu nigdy bym się nie spodziewała, że może mnie dźgnąć widelcem, na litość boską. Ta dziewczyna ma więcej jaj, niż ją o&nbsp;to podejrzewałam.</p>

  <p class="txt-w">Hank wychodzi z&nbsp;sypialni i&nbsp;wraca na dół. Mija mnie w&nbsp;drodze do kuchni i&nbsp;zatrzymuje się, aby uważnie mi się przyjrzeć.</p>

  <p class="txt-w">&ndash; Polly?</p>

  <p class="txt-w">Dopiero wtedy zauważam krew na swojej bluzce.</p>

  <p class="txt-w">&ndash; Polly &ndash; mówi bez tchu. &ndash; Coś ty jej zrobiła?</p>

  <p class="txt-w">Patrzę mu prosto w&nbsp;oczy.</p>

  <p class="txt-w">&ndash; Nic. To moja krew. Dźgnęła mnie widelcem.</p>

  <p class="txt-w">Pokazuję mu ranę na dowód. Krzywi się.</p>

  <p class="txt-w">&ndash; Jezu Chryste.</p>

  <p class="txt-w">&ndash; Nic się nie stało. Mógłbyś… Możesz mi przynieść apteczkę? Muszę to zdezynfekować.</p>

  <p class="txt-w">Hank posłusznie udaje się do szafy w&nbsp;przedpokoju, gdzie trzymamy środki opatrunkowe. Idę za nim do salonu, gdzie Hank położył pudełko z&nbsp;opatrunkami na stoliku kawowym. Siadam na sofie i&nbsp;szperam w&nbsp;nim lewą ręką, szukając gazików z&nbsp;betadyną, a&nbsp;on mnie obserwuje.</p>

  <p class="txt-w">&ndash; Dlaczego cię dźgnęła? &ndash; pyta.</p>

  <p class="txt-w">&ndash; Jest trochę skołowana.</p>

  <p class="txt-w">&ndash; Może czas, żeby sobie poszła.</p>

  <p class="txt-w">&ndash; Hank…</p>

  <p class="txt-w">&ndash; Po prostu nie rozumiem, co chcesz osiągnąć. &ndash; Przygląda mi się z&nbsp;drugiego końca kanapy. &ndash; Drogi są już przejezdne. Ona musi trafić do szpitala.</p>

  <p class="txt-w">&ndash; Nigdy mi nie ufasz &ndash; marudzę. &ndash; Robię to dla jej dobra.</p>

  <p class="txt-w">Hank milczy przez chwilę i&nbsp;patrzy, jak sobie nie radzę z&nbsp;bandażem. W&nbsp;końcu wstaje i&nbsp;podchodzi, by pomóc mi zrobić opatrunek.</p>

  <p class="txt-w">&ndash; Następnym razem &ndash; mówi &ndash; ja do niej zejdę.</p>

  <p class="txt-w">Gwałtownie kręcę głową.</p>

  <p class="txt-w">&ndash; Nie wydaje mi się, żeby to był dobry pomysł. Ona cię nie lubi.</p>

  <p class="txt-w">&ndash; Cóż, nie zrobi mi nic gorszego niż tobie. &ndash; Unosi brwi. &ndash; A&nbsp;poza tym jest na ciebie zła, więc powinnaś dać jej szansę się uspokoić.</p>

  <p class="txt-w">Nie jestem przekonana do tego pomysłu, ale potem przypominam sobie o&nbsp;benadrylu w&nbsp;ziemniakach. Jeśli je zje do czasu, gdy Hank zejdzie, żeby zabrać brudne naczynia, powinna już być otumaniona. Nie odbędą długiej, szczerej rozmowy, czego wolałabym uniknąć.</p>

  <p class="txt-w">Zresztą sama nie mam chwilowo ochoty tam schodzić.</p>

  <p class="txt-w">&ndash; Dobrze &ndash; mówię.</p>

  <p class="txt-w">Mam nadzieję, że to nie błąd.</p>

  <p class="txt-w"></p>
</div>


<div class="t-p" id="calibre_link-161">
  <h2 title="ROZDZIAŁ TRZYDZIESTY SIÓDMY" class="calibre6" id="calibre_link-276"><a href="#calibre_link-162" class="calibre5">ROZDZIAŁ TRZYDZIESTY SIÓDMY</a></h2>

  <p class="imie">Tegan</p>

  <p class="txt-w">Wcale nie żałuję, że dźgnęłam Polly widelcem.</p>

  <p class="txt-w">Sama się o&nbsp;to prosiła. Powiedziała, że wezwała karetkę, a&nbsp;tak naprawdę wcale tego nie zrobiła. Kłamie w&nbsp;imieniu Hanka. Jeśli sama nie umie się mu postawić, to w&nbsp;porządku, ale nie może oczekiwać, że będę łykać jej kłamstwa. W&nbsp;chwili gdy zobaczyłam jej dłoń leżącą bezbronnie na tacy, w&nbsp;moim zasięgu, nie mogłam się powstrzymać. Taka byłam wściekła.</p>

  <p class="txt-w">Kiedy wrzasnęła i&nbsp;pobiegła na górę, zakrwawiając sobie bluzkę, poczułam jednak ukłucie żalu. Wciąż ma jeszcze ten ciemny siniak na nadgarstku i&nbsp;chociaż to ona zawsze przychodzi do mnie na dół, nie wierzę, że sama pociąga za sznurki.</p>

  <p class="txt-w">To Hank chce, żebym tu została. Jestem o&nbsp;tym przekonana. To on mnie tu więzi, a&nbsp;ona robi tylko to, co jej każe. I&nbsp;jeśli mam rację, to nie ona zasłużyła na dźgnięcie widelcem. Ona też jest ofiarą.</p>

  <p class="txt-w">Zastanawiam się, co Hank planuje ze mną zrobić. Ta myśl sprawia, że zimny dreszcz przebiega mi po kręgosłupie.</p>

  <p class="txt-w">Mimo braku apetytu zjadam posiłek, który przyniosła mi Polly. Smażony stek jest niesamowity, chociaż muszę go jeść rękami, bo widelec leży na podłodze. Ziemniaki też są dobre, ale po kilku kęsach wyczuwam ten sam kredowy posmak, który czułam też w&nbsp;kurczaku, więc odsuwam je na bok. Jestem prawie stuprocentowo pewna, że cokolwiek było w&nbsp;tym sosie barbecue, przespałam przez to pół dnia. Hank mnie czymś faszeruje, żeby mnie uśpić, a&nbsp;ja nie zamierzam się na to godzić.</p>

  <p class="txt-w">Mniej więcej o&nbsp;ósmej wieczorem drzwi do piwnicy się uchylają. Oczekuję dźwięku cichych kroków Polly, ale kiedy rozlegają się dużo głośniejsze i&nbsp;ciężkie, żołądek podchodzi mi do gardła. To nie Polly.</p>

  <p class="txt-w">To Hank.</p>

  <p class="txt-w">Serce łomocze mi w&nbsp;piersi, kiedy kroki stają się coraz głośniejsze. Gdy dociera na sam dół, początkowo stoi przez chwilę bez ruchu. Nawet gdybym zdołała wstać, górowałby nade mną &ndash; wygląda, jakby był pół metra ode mnie wyższy i&nbsp;co najmniej dwa razy cięższy. Uwięziona w&nbsp;tym szpitalnym łóżku, jestem całkowicie zdana na jego łaskę. Ma na sobie znoszoną parę dżinsów i&nbsp;kraciastą czarno-czerwoną koszulę i&nbsp;tak samo jak pierwszego dnia, kiedy go poznałam, gęsta broda zakrywa połowę jego twarzy.</p>

  <p class="txt-w">Jest jeszcze większy i&nbsp;bardziej przerażający, niż zapamiętałam. Zwłaszcza kiedy stoi u&nbsp;stóp schodów i&nbsp;przygląda mi się w&nbsp;milczeniu. Nie mogę przestać się trząść.</p>

  <p class="txt-w">To przez tego mężczyznę tu jestem. Bije swoją żonę, a&nbsp;teraz nie pozwala mi odejść.</p>

  <p class="txt-w">&ndash; Przyszedłem zabrać twój talerz &ndash; odzywa się cicho.</p>

  <p class="txt-w">&ndash; Okej &ndash; mamroczę.</p>

  <p class="txt-w">&ndash; Nie będziesz mnie niczym dźgać, prawda?</p>

  <p class="txt-w">Zerkam na podłogę, gdzie wciąż leży lekko zakrwawiony widelec.</p>

  <p class="txt-w">&ndash; Nie mogę.</p>

  <p class="txt-w">Hank podnosi go z&nbsp;podłogi, przygląda się ząbkom, po czym wkłada go sobie do kieszeni koszuli. Robi krok w&nbsp;moją stronę, a&nbsp;ja się wzdrygam.</p>

  <p class="txt-w">&ndash; Proszę &ndash; szepczę. &ndash; Proszę, nie…</p>

  <p class="txt-w">Wzdycha i&nbsp;zabiera mój talerz. Wiercę się, usiłując oddalić się jak najbardziej od niego, chociaż przecież i&nbsp;tak nigdzie&nbsp;nie pójdę z&nbsp;tym brzuchem i&nbsp;złamaną kostką. Ale on nie robi nic strasznego, nie próbuje mnie łapać za rękę czy dotykać po włosach ani po twarzy. Po prostu zabiera mój talerz jak uniżony sługa.</p>

  <p class="txt-w">&ndash; Dobranoc &ndash; burczy pod nosem, kiedy odwraca się, by odejść.</p>

  <p class="txt-w">&ndash; Poczekaj! &ndash; wołam. Nie ufam mu, ale nie mogę zaprzepaścić szansy na uwolnienie się stąd. &ndash; Proszę! Nie idź! Zrobię, co zechcesz. Tylko wezwij karetkę. Proszę!</p>

  <p class="txt-w">Hank nie odpowiada i&nbsp;kieruje się w&nbsp;stronę schodów.</p>

  <p class="txt-w">&ndash; Proszę! &ndash; wołam raz jeszcze. &ndash; Zrobię wszystko! Wszystko! Tylko proszę… Pozwól mi odejść…</p>

  <p class="txt-w">Teraz wchodzi już po schodach, jakby w&nbsp;ogóle mnie nie słyszał.</p>

  <p class="txt-w">Okej, błaganie donikąd mnie nie zaprowadzi. Ludzie tacy jak on nie zwracają uwagi na cierpienia innych. Pewnie rozkoszuje się tym, że się przed nim płaszczę.</p>

  <p class="txt-w">Nie, pierwszą rzeczą, która zwróciła jego uwagę, było to, że dźgnęłam Polly widelcem. Może to jest właściwy sposób. Może kiedy będę walczyć, uznają, że jednak sprawiam za dużo kłopotów. Słyszałam, że mężczyźni biorą sobie na cel uległe kobiety, takie jak Polly, kobiety, które nie walczą.</p>

  <p class="txt-w">Muszę mu pokazać, że nie jestem słaba.</p>

  <p class="txt-w">&ndash; Hej! &ndash; wołam znów. &ndash; Hej, Hank!</p>

  <p class="txt-w">Nadal wchodzi po schodach, ignorując moje wrzaski.</p>

  <p class="txt-w">&ndash; Hej! Powiedz Polly, że kiedy następnym razem tu zejdzie, dźgnę ją w&nbsp;oko!</p>

  <p class="txt-w">Hank zatrzymuje się na stopniu. Odwraca do mnie głowę.</p>

  <p class="txt-w">&ndash; Słucham?</p>

  <p class="txt-w">Nareszcie zwrócił na mnie uwagę.</p>

  <p class="txt-w">&ndash; Słyszałeś. A&nbsp;jeśli nie dasz mi widelca, znajdę sobie coś innego. Może użyję paznokci.</p>

  <p class="txt-w">Przez twarz Hanka przebiega mroczny cień. Przedtem mówienie takich rzeczy wydawało mi się dobrym pomysłem, ale teraz nie jestem już taka pewna. Cofa się ze schodów i&nbsp;rzuca mój talerz na koniec łóżka tak, że uderza mnie w&nbsp;stopę i&nbsp;wywołuje ból, przez który oczy zachodzą mi łzami. Nie wiem, czy zrobił to celowo, czy przez przypadek, ale udało mu się mnie skrzywdzić.</p>

  <p class="txt-w">A potem podchodzi do mnie tak blisko, że mogę zajrzeć w&nbsp;jego ciemnobrązowe oczy.</p>

  <p class="txt-w">&ndash; Posłuchaj mnie. &ndash; Nachyla się niżej, aż czuję w&nbsp;jego oddechu zapach smażonego steka i&nbsp;piwa. &ndash; Wypuścimy cię stąd za kilka dni, panno Werner. Obiecuję ci to. &ndash; Jego głos zamienia się w&nbsp;ciche warknięcie. &ndash; Ale jeśli podniesiesz choć palec na moją żonę, jeden mały paluszek, pożałujesz tego.</p>

  <p class="txt-w">Już od kilku godzin nie korzystałam z&nbsp;basenu i&nbsp;zawartość mojego pęcherza uwalnia się beztrosko na podkład pode mną. Nie wiem, czy kiedykolwiek w&nbsp;życiu czułam większy strach. Oceniałam Polly, że nie umie się mu przeciwstawić, ale teraz, gdy widzę, z&nbsp;czym musi się mierzyć, już ją rozumiem. Ten człowiek wygląda, jakby mógł mnie rozerwać na strzępy gołymi rękami.</p>

  <p class="txt-w">&ndash; Rozumiesz mnie? &ndash; pyta tym swoim przerażającym warknięciem.</p>

  <p class="txt-w">Potakuję, ponieważ nie jestem w&nbsp;stanie wydobyć z&nbsp;siebie głosu.</p>

  <p class="txt-w">Trwa jeszcze przez chwilę nad moim roztrzęsionym ciałem. Wreszcie się prostuje. Zabiera talerz z&nbsp;łóżka i&nbsp;strząsa z&nbsp;niego resztki. Potem bez słowa wchodzi na górę i&nbsp;zatrzaskuje za sobą drzwi do piwnicy.</p>
</div>


<div class="t-p" id="calibre_link-163">
  <h2 title="ROZDZIAŁ TRZYDZIESTY ÓSMY" class="calibre6" id="calibre_link-277"><a href="#calibre_link-164" class="calibre5">ROZDZIAŁ TRZYDZIESTY ÓSMY</a></h2>

  <p class="imie">Polly</p>

  <p class="txt-w">Hank leży w&nbsp;łóżku obok mnie i&nbsp;nie śpi.</p>

  <p class="txt-w">Wiem, że nie śpi, ponieważ nie chrapie. Zawsze chrapie tak, że szyby w&nbsp;oknach się trzęsą, a&nbsp;mnie to pomaga zasnąć. A&nbsp;tymczasem jest pierwsza w&nbsp;nocy, a&nbsp;on nie chrapie. Ma szeroko otwarte oczy i&nbsp;gapi się w&nbsp;sufit. Czuję pulsowanie w&nbsp;zabandażowanej dłoni.</p>

  <p class="txt-w">Hank i&nbsp;ja wiele przeszliśmy. <span class="kptl">ON</span> wiele przeszedł z&nbsp;mojego powodu. A&nbsp;teraz kolejna rzecz.</p>

  <p class="txt-w">Mam nadzieję, że to go nie załamie.</p>

  <p class="txt-w">Nie kazałam mu już więcej schodzić do piwnicy. Tegan musiała skorzystać z&nbsp;basenu, ale nie mogłam się zmusić, by go prosić o&nbsp;pomoc w&nbsp;tym względzie. To nie byłoby w&nbsp;porządku. Kiedy tam zeszłam, jej włosy były przetłuszczone i&nbsp;przylegały do czaszki i&nbsp;zdecydowanie wyglądała na osobę, której przydałaby się dobra kąpiel. Praktycznie na mnie nie patrzyła i&nbsp;nie odpowiedziała, kiedy ją zapytałam, jak sobie radzi.</p>

  <p class="txt-w">&ndash; Uwierz mi &ndash; powiedziałam jej &ndash; to nie będzie najgorsze, co ci się w&nbsp;życiu przytrafi.</p>

  <p class="txt-w">Serio, wyświadczam jej wielką przysługę. Oddaję jej życie. Nie będzie musiała być matką wymagającego dziecka, którego nawet nie chce. A&nbsp;mnie i&nbsp;Hankowi daję szansę na szczęście.</p>

  <p class="txt-w"><em class="calibre1">Kiedyś twoja rodzina będzie kompletna.</em></p>

  <p class="txt-w">Wcześniej żyłam tylko nadzieją i&nbsp;modliłam się, żeby moja matka miała rację. Ale jestem już zmęczona czekaniem na znak od losu. Zadbam o&nbsp;to, żeby słowa mojej mamy okazały się prorocze.</p>

  <p class="txt-w">&ndash; Hej. &ndash; Głaszczę nagi tors Hanka, pokryty grubym dywanem włosów. &ndash; Wszystko okej?</p>

  <p class="txt-w">Odwraca głowę w&nbsp;moją stronę.</p>

  <p class="txt-w">&ndash; Musimy porozmawiać.</p>

  <p class="txt-w">O-oł. Żadna rozmowa, zaczynająca się od tych dwóch słów, nie kończy się dobrze.</p>

  <p class="txt-w">&ndash; Okeeej…</p>

  <p class="txt-w">Odwraca resztę ciała i&nbsp;leży teraz przodem do mnie. Trudno dostrzec jego oczy w&nbsp;tej ciemności.</p>

  <p class="txt-w">&ndash; Dlaczego to robisz?</p>

  <p class="txt-w">&ndash; Co robię?</p>

  <p class="txt-w">Chrząka ze zniecierpliwieniem.</p>

  <p class="txt-w">&ndash; Przestań, Polly. Po prostu powiedz dlaczego.</p>

  <p class="txt-w">&ndash; Już ci mówiłam. Próbuję jej pomóc. W&nbsp;szpitalu nie zajmą się nią jak należy.</p>

  <p class="txt-w">&ndash; Pieprzenie. Powiedz prawdę.</p>

  <p class="txt-w">Za dobrze mnie zna. Potrafi przejrzeć wszystkie moje kłamstwa &ndash; no dobra, większość z&nbsp;nich.</p>

  <p class="txt-w">&ndash; Tegan jest bardzo młoda i&nbsp;nawet nie jest mężatką. Wydaje mi się, że nie wie nawet, kto jest ojcem dziecka. Bylibyśmy dużo lepszymi rodzicami dla tego malucha.</p>

  <p class="txt-w">&ndash; Och, Polly. &ndash; Zakłada mi kosmyk włosów za ucho. Kiedy kładę się do łóżka, rozplatam warkocz. Hank jest jedyną osobą, która widuje mnie w&nbsp;rozpuszczonych włosach. &ndash; To się nigdy nie zdarzy, wiesz o&nbsp;tym.</p>

  <p class="txt-w">&ndash; Nie możesz mieć pewności &ndash; twierdzę uparcie. &ndash; Jeśli dasz mi dość czasu, przekonam ją. Pomału zaczynamy się rozumieć. Możemy jej pomóc.</p>

  <p class="txt-w">&ndash; Polly, ona dźgnęła cię dziś widelcem. Nie odda ci swojego dziecka.</p>

  <p class="txt-w">Tegan wbiła mi widelec w&nbsp;rękę, to prawda. Ale kiedy przyszłam wieczorem pomóc jej z&nbsp;basenem, była dla mnie dużo milsza. Czyli innymi słowy &ndash; nie próbowała mnie zaatakować. Wymamrotała nawet jakieś pełne zażenowania przeprosiny pod nosem za to, że znów zmoczyła pościel.</p>

  <p class="txt-w">&ndash; Chcę spróbować ją przekonać &ndash; mówię. &ndash; Zgodziłeś się dać mi trzy dni. A&nbsp;jeśli nie…</p>

  <p class="txt-w">&ndash; Nie szantażuj mnie. &ndash; Zaciska zęby. &ndash; Powiedziałem ci, że daję ci trzy dni, i&nbsp;nie zamierzam się z&nbsp;tego wycofywać. Poza tym już okłamaliśmy policję. Jeśli nie udobruchasz tej dziewczyny, doniesie na nas i&nbsp;zostaniemy aresztowani pod zarzutem porwania.</p>

  <p class="txt-w">&ndash; Wyprostuję to. Musisz mi zaufać.</p>

  <p class="txt-w">&ndash; Jak ty to sobie wyobrażasz? Odbierzesz poród w&nbsp;piwnicy? A&nbsp;potem pojawisz się u&nbsp;pediatry na kontroli z&nbsp;przypadkowym dzieckiem?</p>

  <p class="txt-w">Potrafię odebrać poród, tego jestem pewna. A&nbsp;co do pediatry &ndash; coś wymyślę.</p>

  <p class="txt-w">&ndash; Umówmy się, że to będzie moje zmartwienie.</p>

  <p class="txt-w">Nawet w&nbsp;ciemności widzę wątpliwości wymalowane na twarzy Hanka. Nie ufa mi. Nie wierzy, że to się uda.</p>

  <p class="txt-w">&ndash; Posłuchaj &ndash; odzywa się. &ndash; Wydaje mi się, że powinnaś zadzwonić do doktor Salinsky.</p>

  <p class="txt-w">Nienawidzę, kiedy tak mówi. Po co miałabym dzwonić do mojej psychiatry? Po raz pierwszy od dawna jestem szczęśliwa. Cieszę się na naszą wspólną przyszłość. Na naszą trójkę.</p>

  <p class="txt-w">&ndash; Nie potrzebuję doktor Salinsky &ndash; cedzę przez zaciśnięte zęby.</p>

  <p class="txt-w">&ndash; Nie musisz jej mówić, co się dzieje. Po prostu… uważam, że powinnaś do niej zadzwonić.</p>

  <p class="txt-w">&ndash; Hank. &ndash; Muskam palcami jego obojczyk. &ndash; Czy ty nie rozumiesz? Ta dziewczyna może dać nam wszystko, czego zawsze pragnęliśmy. Może uczynić nasze życie kompletnym. Czy nie warto dać temu szansę?</p>

  <p class="txt-w">&ndash; Ale ja już mam wszystko, na czym mi zależy.</p>

  <p class="txt-w">Mój mąż czasami potrafi być taki wkurzający.</p>

  <p class="txt-w">&ndash; A&nbsp;ja nie. I&nbsp;jeśli uważasz, że nie warto próbować uczynić naszej rodziny kompletną, to… to nie wiem co.</p>

  <p class="txt-w">&ndash; Polly…</p>

  <p class="txt-w">Ale ja mam już dość tej rozmowy. Jeśli Hank zamierza udawać, że nie pragnie dziecka tak samo jak ja, to w&nbsp;ogóle nie ma sensu z&nbsp;nim rozmawiać. Chwytam brzeg kołdry, podciągam ją sobie pod brodę i&nbsp;odwracam się plecami do niego. Kładzie dłoń na moim ramieniu, ale nie reaguję.</p>

  <p class="txt-w">&ndash; Musisz to wyprostować, Polly &ndash; mówi.</p>

  <p class="txt-w">Nie odpowiadam mu. Wyprostuję to, ale zrobię to po swojemu, a&nbsp;nie tak, jak on sobie wyobraża.</p>

  <p class="txt-w">Tak czy inaczej, dostanę dziecko Tegan.</p>
</div>


<div class="t-p" id="calibre_link-165">
  <h2 title="ROZDZIAŁ TRZYDZIESTY DZIEWIĄTY" class="calibre6" id="calibre_link-278"><a href="#calibre_link-166" class="calibre5">ROZDZIAŁ TRZYDZIESTY DZIEWIĄTY</a></h2>

  <p class="imie">Tegan</p>

  <p class="txt-w">Błagania nie pomogły.</p>

  <p class="txt-w">Próba nawiązania więzi z&nbsp;Polly nie pomogła.</p>

  <p class="txt-w">Dźgnięcie jej widelcem nie pomogło.</p>

  <p class="txt-w">Jeśli mam się stąd wydostać, będę musiała zrobić coś innego. Muszę stanąć na nogi, bo jest oczywiste, że to jedyny sposób na opuszczenie tego miejsca.</p>

  <p class="txt-w">Czekam, aż w&nbsp;domu zapanuje kompletna cisza. Mimo że nie słyszę żadnych rozmów, znad sufitu dobiegają mnie odgłosy kroków. Zwłaszcza dudnienie kroków Hanka przypomina burzowe grzmoty. Kiedy milkną, zakładam, że razem z&nbsp;Polly udali się na górę. Dla pewności odczekuję jeszcze kolejną godzinę.</p>

  <p class="txt-w">Podejmuję potężne ryzyko, ale muszę to zrobić, żeby uratować siebie i&nbsp;swoją córkę. Będę musiała być całkowicie cicho. Nawet jeśli Hank i&nbsp;Polly śpią, może ich obudzić najmniejszy dźwięk. Myśl, że Hank mógłby przyłapać mnie na parterze swojego domu, próbującą uciec, jest przerażająca. Moja kondycja pozostawia wiele do życzenia, więc nie miałabym szans przed nim uciec. Mogę sobie tylko wyobrażać, co mi zrobi, jeśli mnie złapie.</p>

  <p class="txt-w"><span class="kptl">JEŚLI</span> mnie złapie.</p>

  <p class="txt-w">Wzrok przyzwyczaił się już do ciemności, to dobrze, bo zbytnio się boję, aby zapalać światło. W&nbsp;mroku dam radę dotrzeć do schodów prowadzących na parter. Wsłuchiwałam się uważnie, kiedy Polly stąd wychodziła, i&nbsp;nie słyszałam, by przekręcała jakieś zamki w&nbsp;drzwiach, ale to jeszcze nie znaczy, że ich nie ma. Nawet jeśli uda mi się dotrzeć na górę schodów, nie jest to równoznaczne z&nbsp;tym, że zdołam uciec.</p>

  <p class="txt-w">Ale może nie zamykają drzwi do piwnicy, ponieważ uważają, że nie jestem w&nbsp;stanie wspiąć się po schodach. A&nbsp;kiedy już uda mi się stąd wyjść, natychmiast ruszę na poszukiwania kluczyków do samochodu Hanka. Moja prawa noga jest zdrowa &ndash; mniej więcej &ndash; więc powinnam być w&nbsp;stanie prowadzić. I&nbsp;nie zatrzymam się, dopóki nie dotrę do szpitala.</p>

  <p class="txt-w">Okej, do dzieła.</p>

  <p class="txt-w">Leżę na samym środku łóżka. Wciskam guzik, żeby podnieść zagłówek jak najwyżej, aby dał mi podparcie. A&nbsp;potem…</p>

  <p class="txt-w">Dlaczego tak mi się kręci w&nbsp;głowie?</p>

  <p class="txt-w"><em class="calibre1">Mamusiu, nie czuję się dobrze.</em></p>

  <p class="txt-w">To najbardziej pionowa pozycja, jaką zajmuję, odkąd tu przybyłam. Moje czoło pokrywa się zimnym potem i&nbsp;przez ułamek sekundy wydaje mi się, że stracę przytomność. Biorę kilka głębokich oddechów i&nbsp;uczucie oszołomienia w&nbsp;końcu ustępuje.</p>

  <p class="txt-w">Jest dobrze. Dam radę. Jest okej.</p>

  <p class="txt-w">Teraz, gdy przestało mi się już kręcić w&nbsp;głowie, rozglądam się po pokoju, który jest marnie oświetlony i&nbsp;składa się głównie z&nbsp;cieni. Mrużę oczy, próbując w&nbsp;ciemności ocenić powierzchnię pomieszczenia. Jest dość małe, jak reszta domu, a&nbsp;odległość od mojego łóżka do schodów wynosi najwyżej trzy metry. Nie jest źle.</p>

  <p class="txt-w">Kiedy rozważam swój następny krok, coś w&nbsp;rogu pokoju przykuwa mój wzrok. Jest to prawy, odległy róg, znajdujący się najdalej od okna i&nbsp;ciemniejszy niż wszystkie inne. To coś wygląda prawie jak…</p>

  <p class="txt-w">Coś się porusza.</p>

  <p class="txt-w">Oddech zamiera mi w&nbsp;gardle na widok tego ruchu. Coś tam jest, jestem tego pewna. Myślałam, że jestem w&nbsp;tej piwnicy sama. A&nbsp;jeśli nie? Jeśli Hank był tu przez cały ten czas i&nbsp;mnie obserwował? Patrzył, jak śpię. Jak panikuję. I&nbsp;jak cierpię. Co, jeśli podsłuchał moją rozmowę z&nbsp;Polly i&nbsp;zadbał o&nbsp;to, bym nie miała żadnej szansy na ucieczkę? Co, jeśli…</p>

  <p class="txt-w">Chwila.</p>

  <p class="txt-w">Och, dzięki Bogu. To tylko szczur.</p>

  <p class="txt-w">Nie powiem, że nie czuję obrzydzenia na myśl, że dzielę przestrzeń życiową z&nbsp;gryzoniem, który wślizgnął się tu pewnie, żeby się ochronić przed zimnem, ale to i&nbsp;tak lepsze niż alternatywa. Szczur mnie nie skrzywdzi. Jest tylko obrzydliwy.</p>

  <p class="txt-w">Odpycham się dłońmi od materaca, by przenieść ciężar ciała na prawą stronę, ponieważ w&nbsp;ten sposób łatwiej będzie mi zejść z&nbsp;łóżka na nieuszkodzoną nogę. Przeszywa mnie znów ten elektryzujący ból, co nie jest przyjemne, ale jestem w&nbsp;stanie złagodzić go oddychaniem.</p>

  <p class="txt-w"><em class="calibre1">Dasz radę, Tegan.</em></p>

  <p class="txt-w">Udaje mi się częściowo opuścić prawą nogę z&nbsp;łóżka. Ból jest okropny, ale już do niego przywykłam. Teraz czas na lewą. Biorę głęboki wdech i&nbsp;chwytam się za udo, by ją przenieść.</p>

  <p class="txt-w">Jednak w&nbsp;chwili, gdy noga przesuwa się po materacu, całe moje ciało przeszywa tak straszliwy ból, że rwa kulszowa przy nim to pikuś. To ból, który wyciska łzy z&nbsp;oczu. Tak wielki, że jęczę i&nbsp;przestaję się poruszać.</p>

  <p class="txt-w">O.&nbsp;Mój. Boże.</p>

  <p class="txt-w">Nie sądziłam, że ból może być tak ogromny. A&nbsp;jeszcze nawet nie próbowałam przenieść ciężaru ciała na tę nogę. Jeszcze nawet nie opuściłam jej z&nbsp;łóżka, a&nbsp;ból jest już oślepiający. Nie ma szans na pokonanie go &ndash; jest wszechogarniający.</p>

  <p class="txt-w">I robi się coraz gorszy.</p>

  <p class="txt-w">Wpatruję się w&nbsp;but, który wciąż tkwi na mojej lewej stopie. Nie pozwoliłam Polly go ściągnąć, ponieważ za bardzo bolało, ja zaś sądziłam, że wkrótce znajdę się w&nbsp;szpitalu. Teraz tego żałuję. Pod nim nie dzieje się nic dobrego. Najgorsze jest to, że chociaż ból jest przytłaczający, praktycznie nie czuję stopy. Cała noga jest jedną wielką boleścią, ale nie dotyczy ona stopy.</p>

  <p class="txt-w"><em class="calibre1">Poruszaj palcami.</em></p>

  <p class="txt-w">Próbuję poruszyć palcami lewej stopy. Nie jestem w&nbsp;stanie stwierdzić, czy się ruszają, ponieważ mam na sobie ten głupi but, ale na pewno wiem, że ich nie czuję. To nie jest dobry znak.</p>

  <p class="txt-w">W moich oczach pojawiają się łzy wściekłości. Nie jestem w&nbsp;stanie zejść z&nbsp;tego łóżka. Nie uratuję siebie i&nbsp;Tuńki. Jesteśmy zdane na łaskę tego okropnego mężczyzny.</p>
</div>


<div class="t-p" id="calibre_link-167">
  <h2 title="ROZDZIAŁ CZTERDZIESTY" class="calibre6" id="calibre_link-279"><a href="#calibre_link-168" class="calibre5">ROZDZIAŁ CZTERDZIESTY</a></h2>

  <p class="imie">Tegan</p>

  <p class="data">Trzy dni po wypadku</p>

  <p class="txt-w">Po nieudanej próbie wstania z&nbsp;łóżka resztę nocy spędziłam na zastanawianiu się i&nbsp;rozważaniu kolejnych możliwości. Niestety, kiedy rano schodzi do mnie Polly, nadal nie mam żadnego planu. Znów ma włosy splecione w&nbsp;perfekcyjny warkocz, ale nie umykają mojej uwadze cienie pod jej oczami i&nbsp;poszarzała skóra.</p>

  <p class="txt-w">&ndash; Dzień dobry! &ndash; Jej zwykle radosny głos jest dziś spięty. &ndash; Chcesz skorzystać z&nbsp;basenu?</p>

  <p class="txt-w">&ndash; Tak &ndash; odpowiadam.</p>

  <p class="txt-w">Kiedy Polly mi pomaga, zauważam bandaż na jej ręce w&nbsp;miejscu, w&nbsp;którym ją dźgnęłam, i&nbsp;przepełnia mnie poczucie winy. To Hank zmusza ją do przetrzymywania mnie tutaj. Bóg jeden wie, co jej robi, kiedy są na górze. Czasami słyszę dobiegające stamtąd łomoty i&nbsp;trzaski i&nbsp;wzdrygam się za każdym razem. Hank jest niezwykle przerażającym człowiekiem &ndash; sama tego doświadczyłam. Nawet nie chcę sobie wyobrażać, co by się stało, gdyby się mu przeciwstawiła.</p>

  <p class="txt-w">Ale może to właśnie jest klucz. Może Polly i&nbsp;ja mogłybyśmy pomóc sobie nawzajem.</p>

  <p class="txt-w">&ndash; Jak długo jesteście z&nbsp;Hankiem małżeństwem? &ndash; pytam, gdy Polly wychodzi z&nbsp;łazienki po opróżnieniu basenu.</p>

  <p class="txt-w">Staje jak wryta, zaskoczona moim pytaniem.</p>

  <p class="txt-w">&ndash; Niedawno mieliśmy dziesiątą rocznicę.</p>

  <p class="txt-w">&ndash; Jak się poznaliście?</p>

  <p class="txt-w">&ndash; Naprawił mój samochód. &ndash; Zwykle jest skłonna do pogawędek i&nbsp;przyjazna, ale teraz w&nbsp;jej tonie słyszę niepokój. &ndash; A&nbsp;potem poszliśmy na kolację.</p>

  <p class="txt-w">&ndash; Dziesięć lat to długo &ndash; stwierdzam. &ndash; A&nbsp;małżeństwo nie zawsze jest łatwe.</p>

  <p class="txt-w">Polly przygląda mi się przez dłuższą chwilę, zanim w&nbsp;końcu odpowiada:</p>

  <p class="txt-w">&ndash; Nie, nie jest łatwe.</p>

  <p class="txt-w">To moja szansa. Nie jest szczęśliwa w&nbsp;swoim małżeństwie. Mogę jej pomóc. Chociaż jest ode mnie starsza, może mogłabym udzielić jej rady. Może na nas obie czeka szczęśliwe zakończenie.</p>

  <p class="txt-w">&ndash; Czasami mężowie robią rzeczy, które krzywdzą ich żony.</p>

  <p class="txt-w">Potakuje powoli.</p>

  <p class="txt-w">&ndash; Taak…</p>

  <p class="txt-w">&ndash; Ale nie mają do tego prawa, Polly.</p>

  <p class="txt-w">&ndash; Nie &ndash; zgadza się ze mną. &ndash; Nie mają prawa. Mąż nigdy nie powinien krzywdzić swojej żony.</p>

  <p class="txt-w">Poklepuję się w&nbsp;duchu po plecach. Zaczynam do niej docierać. Rozpracuję tę kobietę. Przekonam ją, żeby zadzwoniła na policję, kiedy jej mąż wyjdzie do pracy. Może nawet dzisiaj.</p>

  <p class="txt-w">&ndash; Polly &ndash; mówię powoli &ndash; nie musisz robić tego, co każe ci Hank, tylko dlatego, że się boisz, że zrobi ci krzywdę.</p>

  <p class="txt-w">Podrywa głowę. Nie powinnam była tego mówić, jeszcze za wcześnie. Niemal widzę, jak mój misterny plan się wali.</p>

  <p class="txt-w">&ndash; O&nbsp;czym ty mówisz? Jak śmiesz! Hank nigdy by mnie nie skrzywdził. <span class="kptl">NIGDY.</span> To dobry człowiek.</p>

  <p class="txt-w">&ndash; Tak, ale… &ndash; Wskazuję na blaknący fiolet na jej nadgarstku. &ndash; Wyraźnie czasami nad sobą nie panuje.</p>

  <p class="txt-w">Polly opuszcza wzrok na nadgarstek i&nbsp;jej twarz pokrywa się rumieńcem. Obciąga rękaw swetra.</p>

  <p class="txt-w">&ndash; Hank tego nie zrobił. To był… To był wypadek.</p>

  <p class="txt-w">&ndash; Wypadek?</p>

  <p class="txt-w">&ndash; Zgadza się &ndash; rzuca, ale nie rozwija tematu, a&nbsp;ja nie potrafię sobie wyobrazić „wypadku”, po którym zostają takie siniaki. &ndash; A&nbsp;poza tym powinnaś się raczej martwić o&nbsp;siebie. Będziesz miała odleżyny, jeśli w&nbsp;końcu nie wstaniesz z&nbsp;tego łóżka. I&nbsp;chyba nie chcesz, żeby ci zanikły mięśnie?</p>

  <p class="txt-w">To nie jest czcza groźba. Czuję tępy ból w&nbsp;pośladkach od długiego leżenia w&nbsp;bezruchu i&nbsp;z każdym dniem jestem coraz słabsza. Rozpaczliwie chciałabym się więcej ruszać, ale z&nbsp;moją kostką nie jest ani odrobinę lepiej. Nawet nie mogę sobie wyobrazić, że miałabym spróbować chodzić.</p>

  <p class="txt-w">&ndash; Więc co mam robić?</p>

  <p class="txt-w">Wskazuje na wózek inwalidzki stojący w&nbsp;kącie.</p>

  <p class="txt-w">&ndash; Pozwól mi się przenieść. To lepsze niż leżenie w&nbsp;łóżku przez cały dzień.</p>

  <p class="txt-w">Chociaż nienawidzę leżenia w&nbsp;tym łóżku, myśl, że miałabym ruszyć lewą kostką, wywołuje we mnie mdłości. Ale ona ma rację. Nie wygląda na to, bym miała dzisiaj stąd wyjść, więc może to dobry pomysł, żeby się trochę poruszać.</p>

  <p class="txt-w">Może wymyślę jakiś sposób na wydostanie się stąd.</p>

  <p class="txt-w">&ndash; Może po lunchu &ndash; mówię.</p>

  <p class="txt-w">Polly kraśnieje.</p>

  <p class="txt-w">&ndash; Świetny pomysł. To ci naprawdę dobrze zrobi.</p>

  <p class="txt-w">Kiedy wraca na górę, by przygotować mi śniadanie, kładę rękę na brzuchu. Czuję kopnięcie Tuńki, uspokajające. Nic jej nie jest. Tylko to się liczy.</p>

  <p class="txt-w"><em class="calibre1">Nie martw się, Tunieczko. Tak czy inaczej mama nas stąd wyciągnie.</em></p>
</div>


<div class="t-p" id="calibre_link-169">
  <h2 title="ROZDZIAŁ CZTERDZIESTY PIERWSZY" class="calibre6" id="calibre_link-280"><a href="#calibre_link-170" class="calibre5">ROZDZIAŁ CZTERDZIESTY PIERWSZY</a></h2>

  <p class="imie">Polly</p>

  <p class="txt-w">Nie mam pojęcia, o&nbsp;czym mówiła Tegan.</p>

  <p class="txt-w">Zaczęła wygadywać jakieś niestworzone głupoty o&nbsp;Hanku, który nie skrzywdziłby mnie nawet, gdyby miał pistolet przytknięty do skroni. Ale oczywiście widziała siniaki, które zrobił mi Mitch, i&nbsp;poczyniła błędne założenia.</p>

  <p class="txt-w">Tegan też nie jest święta. Skłamała na temat posiadania męża, a&nbsp;jej ciąża wyraźnie jest efektem wpadki. Nie chce tego dziecka, nawet nie dba o&nbsp;nie na tyle, by przestać popijać whisky w&nbsp;zaawansowanej ciąży &ndash; i&nbsp;to podczas prowadzenia samochodu! Nic dziwnego, że wjechała w&nbsp;drzewo. Ma szczęście, że nie straciła dziecka.</p>

  <p class="txt-w">Chcę, żeby się przyznała, że skłamała na temat męża. Żeby się przyznała, że jest całkiem sama i&nbsp;że nie chce tego dziecka. Bo jeśli to powie, będę miała pewność, że robię właściwą rzecz.</p>

  <p class="txt-w">Tak czy inaczej, to dziecko musi się urodzić jak najszybciej. Powiedziała, że jest w&nbsp;ósmym miesiącu, co oznacza, że może minąć jeszcze jakiś czas, zanim poród zacznie się naturalnie. Nie mam wątpliwości, że wypadek przyśpieszy sprawę, ale niewystarczająco.</p>

  <p class="txt-w">Spędziłam trochę czasu, pracując na oddziale położniczym, i&nbsp;z pewnością potrafię odebrać ten poród. Pamiętam, że lekarze przepisywali magnez na wywołanie akcji porodowej… Chwila, a&nbsp;może chodziło o&nbsp;jej wstrzymanie? Tak czy siak, nie mogę tego zrobić tutaj. Zaczynam więc szukać sposobów na domowe wywoływanie porodów.</p>

  <p class="txt-w">Wiele stron sugeruje seks i&nbsp;długie spacery. Cóż, żadnej z&nbsp;tych rzeczy nie może zrobić. Nie jest w&nbsp;stanie pójść na długi spacer. A&nbsp;co do seksu, być może mogłabym przekonać Hanka…</p>

  <p class="txt-w">Nie. Nie ma mowy. W&nbsp;życiu by się na to nie zgodził.</p>

  <p class="txt-w">Próbowałam zachęcić ją, by wyszła z&nbsp;łóżka i&nbsp;wzięła prysznic, myśląc, że może to pomoże. Ale to w&nbsp;sumie żadne sportowe osiągnięcie. Nie, w&nbsp;chwili obecnej nie jest zdolna do jakiegokolwiek fizycznego wysiłku. To musi być coś, co może przyjąć doustnie.</p>

  <p class="txt-w">Po przejrzeniu setek stron w&nbsp;sieci znajduję w&nbsp;końcu przepis na coś, co się nazywa napar położnej. Strona chwali się osiemdziesięciopięcioprocentowym wskaźnikiem sukcesu w&nbsp;wywoływaniu akcji porodowej w&nbsp;ciągu dwudziestu czterech godzin od spożycia. Mikstura składa się z&nbsp;oleju rycynowego, soku z&nbsp;moreli, herbaty cytrynowej i&nbsp;masła migdałowego.</p>

  <p class="txt-w">Sprawdzam w&nbsp;spiżarni, co mamy na stanie. Mam herbatę, ale nie cytrynową. Masło orzechowe, ale nie migdałowe. Sok pomarańczowy, ale nie morelowy. Wygląda na to, że będę się musiała przejechać do supermarketu. Co oznacza, że Tegan zostanie sama w&nbsp;domu.</p>

  <p class="txt-w">To ryzykowne. Ale warto, jeśli ten napój rzeczywiście wywoła poród. Hank nie pozwoli mi przetrzymywać tej kobiety w&nbsp;piwnicy w&nbsp;nieskończoność.</p>

  <p class="txt-w">Kiedy schodzę do niej ze śniadaniem, Tegan leży spokojnie w&nbsp;łóżku. W&nbsp;porównaniu do tego, co było wcześniej, wydaje się dziwnie przytłumiona. Może opuściła ją wola walki.</p>

  <p class="txt-w">&ndash; Proszę. &ndash; Stawiam na tacy talerz z&nbsp;jajkami i&nbsp;bekonem oraz dużą szklankę soku pomarańczowego. Nie przyniosłam widelca. Celowo, może jeść palcami. &ndash; Pożywne śniadanie.</p>

  <p class="txt-w">&ndash; Dziękuję.</p>

  <p class="txt-w">&ndash; Wiesz &ndash; odzywam się &ndash; kiedy urodzisz dziecko, będziesz codziennie musiała podawać mu trzy posiłki dziennie.</p>

  <p class="txt-w">Patrzy na mnie zirytowana.</p>

  <p class="txt-w">&ndash; Wiem.</p>

  <p class="txt-w">&ndash; Nie będziesz mogła któregoś odpuścić, bo będziesz zmęczona, obolała albo na kacu.</p>

  <p class="txt-w">Rzuca mi dziwne spojrzenie, ale się nie odzywa. Podnosi chrupiący pasek bekonu i&nbsp;bierze kęs.</p>

  <p class="txt-w">&ndash; Mówię tylko &ndash; ciągnę &ndash; że bycie matką to ciężka praca. A&nbsp;ty jesteś taka młoda. Pewnie jest wiele innych rzeczy, których chciałabyś jeszcze spróbować w&nbsp;życiu.</p>

  <p class="txt-w">&ndash; Poradzę sobie &ndash; upiera się, chociaż wychwytuję zawahanie w&nbsp;jej głosie.</p>

  <p class="txt-w">&ndash; No mam nadzieję. Ale macierzyństwo nie jest dla każdego.</p>

  <p class="txt-w">Czekam, aż wybuchnie i&nbsp;wykrzyczy mi, że jest przerażona koniecznością zajmowania się wrzeszczącym niemowlęciem. Widzę w&nbsp;jej oczach, że to prawda. Ale jest uparta i&nbsp;wyraźnie odmawia przyznania mi racji.</p>

  <p class="txt-w">Niech i&nbsp;tak będzie.</p>

  <p class="txt-w">Kiedy wracam na górę, Hank wyszedł już do warsztatu bez pożegnania. Zawsze żegna się ze mną rano. Daje mi całusa, mówi, że wolałby nie wychodzić, po czym bierze mnie w&nbsp;ciasne objęcia i&nbsp;przypomina mi, jak bardzo mnie kocha. Dziś nie zrobił żadnej z&nbsp;tych rzeczy.</p>

  <p class="txt-w">Ale właściwie jest mi to na rękę. Muszę pojechać do tego sklepu, a&nbsp;nie chcę, żeby wiedział, co kupuję.</p>

  <p class="txt-w">Wsiadam do swojego forda bronco i&nbsp;jadę do galerii handlowej, w&nbsp;której znajduje się sklep spożywczy. Większość zakupów robię w&nbsp;małym, zaprzyjaźnionym sklepiku pięć minut drogi od domu, ale nie mam pewności, czy znalazłabym tam wszystkie potrzebne produkty. A&nbsp;na dodatek kasjerka mnie zna i&nbsp;wzbudziłabym jej ciekawość, kupując takie dziwne składniki. Lepiej zrobić zakupy w&nbsp;większym sklepie, gdzie będę anonimowa.</p>

  <p class="txt-w">Wszystkie cztery produkty znajduję bez większego trudu, a&nbsp;potem dorzucam kilka innych rzeczy, żeby nie wzbudzać podejrzeń. Karton mleka. Mięso na hamburgery. Już prawie mam sięgnąć po mleko dla niemowląt, ale w&nbsp;ostatniej chwili się rozmyślam, bo to już na pewno wydałoby się podejrzane. Wyślę po nie Hanka, kiedy przyjdzie czas.</p>

  <p class="txt-w">Do kasy docieram z&nbsp;wyładowanym prawie po brzegi wózkiem, a&nbsp;kobieta siedząca za nią bez pośpiechu skanuje wszystkie produkty. Zerkam na zegarek. Nie minęła jeszcze nawet godzina. To nie jest długo, ale wydaje się wiecznością, kiedy w&nbsp;piwnicy ma się tykającą bombę.</p>

  <p class="txt-w">Stojąc w&nbsp;kolejce, widzę przez rozsuwane drzwi parking. Stoi tam radiowóz policyjny i&nbsp;serce podchodzi mi do gardła. Czy to ten sam policjant, który wczoraj był w&nbsp;moim domu? Tak samo jak wtedy rozmawia przez radio. Zmuszam się, by odwrócić wzrok.</p>

  <p class="txt-w">Czy to możliwe, że przyjechał tu za mną? Czy Tegan przez ten krótki czas zdołała się jakoś wydostać i&nbsp;zawiadomić policję? Nie, nie ma takiej opcji. Skąd mieliby wiedzieć, że pojechałam do supermarketu? To musi być zbieg okoliczności.</p>

  <p class="txt-w">W każdym razie muszę jak najszybciej wracać do domu. Muszę sprawdzić, co z&nbsp;Tegan.</p>

  <p class="txt-w">&ndash; Witaj, kochana &ndash; odzywa się kasjerka, kiedy przychodzi moja kolej. &ndash; Zimno dzisiaj, co?</p>

  <p class="txt-w">&ndash; Tak &ndash; odpowiadam. Zwykle lubię pogawędki z&nbsp;kasjerkami. Ostatnio mam zbyt dużo wolnego czasu. Ale dziś ta rozgadana kobieta mnie irytuje.</p>

  <p class="txt-w">Podnosi butelkę oleju rycynowego, a&nbsp;potem spogląda na sok z&nbsp;moreli.</p>

  <p class="txt-w">&ndash; Jesteś po terminie, skarbie?</p>

  <p class="txt-w">&ndash; Słucham?</p>

  <p class="txt-w">Kobieta spogląda znacząco na mój brzuch. Mam na sobie obszerny zimowy płaszcz, więc niewiele może dostrzec. Jak dla niej mogę być w&nbsp;czterdziestym tygodniu ciąży.</p>

  <p class="txt-w">&ndash; Masz wszystkie składniki potrzebne do zrobienia tego niemieckiego specyfiku do wywołania akcji porodowej. Pomyślałam, że może chcesz pogonić trochę dzieciaka, żeby chciał przyjść na świat. Który to tydzień?</p>

  <p class="txt-w">Kładę dłoń na brzuchu. Już mam zaprzeczyć, ale może nie powinnam. W&nbsp;końcu za jakiś czas będę robiła tu zakupy z&nbsp;dzieckiem, więc nie zaszkodzi, jeśli ludzie będą myśleli, że byłam w&nbsp;ciąży.</p>

  <p class="txt-w">&ndash; Czterdziesty pierwszy.</p>

  <p class="txt-w">&ndash; Auć &ndash; krzywi się. &ndash; Jestem pewna, że chciałabyś, żeby to małe już z&nbsp;ciebie wyszło. Powodzenia z&nbsp;miksturą! Naprawdę działa.</p>

  <p class="txt-w">Na to liczę.</p>

  <p class="txt-w">Kiedy wychodzę na parking z&nbsp;brązową torbą z&nbsp;zakupami, niemal spodziewam się, że policjant wyceluje we mnie broń i&nbsp;powie mi, że jestem aresztowana. Ale tak się nie dzieje. Właściwie radiowóz już zniknął. Popadam w&nbsp;paranoję.</p>

  <p class="txt-w">W drodze do domu czuję narastający niepokój spowodowany moją wymianą zdań z&nbsp;kasjerką. Powinnam była jej powiedzieć, że to czysty przypadek. Teraz o&nbsp;mnie nie zapomni. A&nbsp;co, jeśli policja zacznie wypytywać o&nbsp;ciężarną kobietę? Może mnie zapamiętać i&nbsp;powie im, że kupowałam produkty, żeby wywołać poród. Kasjerka nie mogła mieć pewności, czy jestem w&nbsp;ciąży, czy nie, ale policja zauważy to na pierwszy rzut oka.</p>

  <p class="txt-w">Dlaczego nie mogłam trzymać swojej głupiej gęby na kłódkę?</p>

  <p class="txt-w">Jednak gdy wjeżdżam na drogę prowadzącą do mojego domu, kasjerka wylatuje mi z&nbsp;głowy, ponieważ mam inne zmartwienie.</p>

  <p class="txt-w">Na moim podjeździe stoi nieznany mi wóz. A&nbsp;na ganku przed drzwiami wejściowymi stoi obcy mężczyzna.</p>

  <p class="txt-w">I czeka na mnie.</p>
</div>


<div class="t-p" id="calibre_link-171">
  <h2 title="ROZDZIAŁ CZTERDZIESTY DRUGI" class="calibre6" id="calibre_link-281"><a href="#calibre_link-172" class="calibre5">ROZDZIAŁ CZTERDZIESTY DRUGI</a></h2>

  <p class="imie">Tegan</p>

  <p class="txt-w">Nie mam gazu pieprzowego. Ale mam zapalniczkę, którą dostałam od Jacksona.</p>

  <p class="txt-w">Nie jestem całkiem pewna, co chcę zrobić, ale wiem jedno &ndash; nie wyjdę stąd o&nbsp;własnych siłach. Jeśli chcę się stąd wydostać, będę potrzebowała czyjejś pomocy. I&nbsp;chociaż nie mam broni, mam sposób na wywołanie pożaru.</p>

  <p class="txt-w">Jestem pewna, że kiedy Jackson kupował mi tę zapalniczkę, nie miał pojęcia, że kiedyś ocali mi życie.</p>

  <p class="txt-w">W rogu pokoju jest detektor dymu, niedaleko od łóżka. Czerwona lampka sygnalizuje, że urządzenie działa. Więc jeśli na dole pojawi się ogień, uruchomi się.</p>

  <p class="txt-w">Muszę być jednak bardzo ostrożna. Nie chodzi o&nbsp;to, żeby wzniecić pożar w&nbsp;piwnicy i&nbsp;się tu usmażyć. Ale jeśli to będzie mały pożarek, włączy się alarm i&nbsp;Polly będzie musiała wezwać straż pożarną.</p>

  <p class="txt-w">Obawiam się tylko, że to może nie wystarczyć. Polly może być w&nbsp;stanie sama ugasić mały pożar. Ale to moja jedyna szansa.</p>

  <p class="txt-w">Najpierw muszę mieć coś, co mogę podpalić.</p>

  <p class="txt-w">Ta część jest łatwa. Na stoliku obok łóżka piętrzy się stos czasopism. Biorę jedno z&nbsp;nich i&nbsp;wydzieram zdjęcie twarzy Jennifer Aniston. Nie mam nic do Jennifer. Po prostu muszę coś spalić.</p>

  <p class="txt-w">Ręka mi drży, gdy pocieram palcem o&nbsp;kółko, by wzniecić ogień. Pojawia się iskra, ale nie płomień. Próbuję jeszcze raz i&nbsp;tym razem mi się udaje. Z&nbsp;zapalniczki bucha pomarańczowy język ognia. To sprzęt bardzo dobrej jakości.</p>

  <p class="txt-w"><em class="calibre1">Dziękuję, Jackson.</em></p>

  <p class="txt-w"><em class="calibre1">Dlaczego musiałeś okazać się takim palantem?</em></p>

  <p class="txt-w">Trzymam w&nbsp;drugiej ręce stronę z&nbsp;czasopisma i&nbsp;przykładam ją do płomienia. Zapala się niemal natychmiast.</p>

  <p class="txt-w">Bingo.</p>

  <p class="txt-w">Kiedy płomienie rosną, trzymam gazetę w&nbsp;górze i&nbsp;macham nią w&nbsp;powietrzu. Nie odrywam oczu od detektora dymu.</p>

  <p class="txt-w"><em class="calibre1">Zacznij wyć.</em></p>

  <p class="txt-w"><em class="calibre1">Proszę cię, na miłość boską, zacznij wyć.</em></p>
</div>


<div class="t-p" id="calibre_link-173">
  <h2 title="ROZDZIAŁ CZTERDZIESTY TRZECI" class="calibre6" id="calibre_link-282"><a href="#calibre_link-174" class="calibre5">ROZDZIAŁ CZTERDZIESTY TRZECI</a></h2>

  <p class="imie">Polly</p>

  <p class="txt-w">Nie znam tego mężczyzny.</p>

  <p class="txt-w">Mam ochotę zawrócić i&nbsp;odjechać, ale to byłaby najgłupsza decyzja z&nbsp;możliwych, wziąwszy pod uwagę, co się kryje w&nbsp;mojej piwnicy. Zresztą już mnie zauważył. Na dźwięk silnika mojego bronco mężczyzna odwraca głowę i&nbsp;zmrużonymi oczami wpatruje się w&nbsp;samochód. Nawiązuje ze mną kontakt wzrokowy.</p>

  <p class="txt-w">Z ulgą stwierdzam, że nie wydaje się rozgniewany. Ani pijany. Nie ma też na sobie policyjnego munduru. Ubrany jest w&nbsp;wełnianą czapkę i&nbsp;kurtkę narciarską oraz dżinsy i&nbsp;zimowe buty. Z&nbsp;całą pewnością nie wygląda na detektywa. Może to tylko jakiś akwizytor. Może nie mam się czym martwić.</p>

  <p class="txt-w">Wyłączam silnik i&nbsp;wysiadam z&nbsp;samochodu z&nbsp;zakupami w&nbsp;prawej ręce. Przynajmniej <span class="kptl">ON</span> się nie zorientuje, co chcę z&nbsp;nich zrobić.</p>

  <p class="txt-w">&ndash; Dzień dobry &ndash; odzywam się z&nbsp;wymuszoną uprzejmością. &ndash; Mogę w&nbsp;czymś pomóc?</p>

  <p class="txt-w">Mężczyzna skupia na mnie przekrwione spojrzenie, gdy dołączam do niego na ganku. Wyciąga rękę z&nbsp;kieszeni kurtki i&nbsp;kieruje ją w&nbsp;moją stronę.</p>

  <p class="txt-w">&ndash; Dzień dobry. Nazywam się Dennis Werner. Możemy chwilę porozmawiać?</p>

  <p class="txt-w"><em class="calibre1">Werner.</em> To nie jest nazwisko, które chciałabym teraz usłyszeć.</p>

  <p class="txt-w">&ndash; Tak… &ndash; Zostaję na ganku, chociaż mroźne powietrze szczypie w&nbsp;policzki. Ale nie zamierzam go wpuszczać do domu. &ndash; O&nbsp;co chodzi?</p>

  <p class="txt-w">Dennis Werner chowa obie ręce do kieszeni kurtki.</p>

  <p class="txt-w">&ndash; Właściwie… Chodzi o&nbsp;moją siostrę, Tegan. Zaginęła trzy dni temu.</p>

  <p class="txt-w">&ndash; Och. &ndash; Przywołuję na twarz zaniepokojoną minę. &ndash; Ja… Przykro mi to słyszeć.</p>

  <p class="txt-w">&ndash; Jechała… jechała się ze mną spotkać. &ndash; Jego grdyka unosi się i&nbsp;opuszcza niespokojnie. &ndash; Ale chyba złapała ją śnieżyca. W&nbsp;każdym razie jej samochód został znaleziony niedaleko stąd, uderzyła w&nbsp;drzewo. Ale jej samej policja nie jest w&nbsp;stanie zlokalizować. A&nbsp;naprawdę przykładają się do poszukiwań.</p>

  <p class="txt-w">&ndash; Rany &ndash; mówię &ndash; to okropne. Owszem, byli tu wczoraj i&nbsp;pytali o&nbsp;nią, teraz sobie przypominam. Ale nie widziałam jej.</p>

  <p class="txt-w">&ndash; Rozumiem… &ndash; Dennis ogląda się przez ramię na zaśnieżony krajobraz ciągnący się jak okiem sięgnąć. &ndash; Ale ona nie wypadła z&nbsp;auta. Nie ma żadnych wybitych szyb, a&nbsp;wszystkie drzwi były zamknięte. W&nbsp;środku nie było jej bagażu ani torebki, a… moja siostra nie ruszyłaby w&nbsp;podróż bez tych rzeczy, więc zdecydowanie miała je ze sobą.</p>

  <p class="txt-w">&ndash; Dziwna sprawa.</p>

  <p class="txt-w">Zaciska usta.</p>

  <p class="txt-w">&ndash; Moja siostra to wojowniczka. Jest w&nbsp;ósmym miesiącu ciąży i&nbsp;wiem, że zrobiłaby wszystko, żeby otrzymać pomoc. A&nbsp;te domy tutaj… znajdują się najbliżej miejsca, w&nbsp;którym znaleziono jej samochód.</p>

  <p class="txt-w">Wzruszam ramionami.</p>

  <p class="txt-w">&ndash; Naprawdę żałuję, że nie mogę pomóc, ale jak już mówiłam, nie widziałam jej.</p>

  <p class="txt-w">&ndash; To było dwie noce temu, wtedy, kiedy szalała śnieżyca. Jest pani pewna, że nic nie słyszała? Pukania do drzwi, które uznała pani za coś innego? Gdybyśmy wiedzieli, że tędy szła, może zdołalibyśmy ją znaleźć…</p>

  <p class="txt-w">W jego oczach kryje się rozpacz. Mogłabym mu powiedzieć, że jego siostra jest w&nbsp;mojej piwnicy. Mogłabym w&nbsp;tej chwili zakończyć tę sprawę.</p>

  <p class="txt-w">&ndash; Obawiam się, że nie.</p>

  <p class="txt-w">&ndash; Rozumiem. &ndash; Zwiesza ramiona. &ndash; A&nbsp;co z&nbsp;tym drugim domem? Pukałem, ale nikt nie otwierał.</p>

  <p class="txt-w">&ndash; Mieszka w&nbsp;nim Mitch Hambly ze swoją córką &ndash; informuję go. &ndash; Zwykle nie ma go w&nbsp;ciągu dnia. &ndash; Zniżam głos o&nbsp;ton. &ndash; Często pije, więc wątpię, żeby pomógł kobiecie, która przyszłaby prosić o&nbsp;pomoc. Ale nigdy nie wiadomo.</p>

  <p class="txt-w">Dennis Werner powoli kiwa głową. Bierze drżący oddech i&nbsp;gwałtownie mruga oczami. Próbuje powstrzymać łzy.</p>

  <p class="txt-w">&ndash; Przepraszam &ndash; wydusza z&nbsp;siebie. &ndash; Ja… strasznie się martwię o&nbsp;moją siostrę. Cały czas wyobrażam sobie straszne rzeczy, które mogły się jej przytrafić i…</p>

  <p class="txt-w"><em class="calibre1">Odeślij go, Polly. Powiedz temu miłemu człowiekowi, że nie możesz mu pomóc, i&nbsp;niech sobie już pójdzie.</em></p>

  <p class="txt-w">Jednak zamiast to zrobić, mówię:</p>

  <p class="txt-w">&ndash; Może wejdzie pan na kawę? Trochę się ogrzać.</p>

  <p class="txt-w">Waha się przez moment, a&nbsp;po chwili potakuje na zgodę.</p>

  <p class="txt-w">&ndash; Dziękuję. Tylko na minutę.</p>

  <p class="txt-w">Kiedy Dennis wchodzi za mną do domu, moja głupota uderza we mnie z&nbsp;mocą tony cegieł. Nasza piwnica nie jest dźwiękoszczelna. Jeśli Tegan mnie zawoła albo zrobi jakiś hałas, będę miała przerąbane. Razem z&nbsp;Hankiem dostaniemy bilet w&nbsp;jedną stronę za kratki. A&nbsp;co ważniejsze, nie będziemy mieli naszego dziecka.</p>

  <p class="txt-w">&ndash; Przytulnie tutaj. &ndash; Dennis ściąga czapkę, pod którą kryje się gęsta czupryna jasnobrązowych włosów z&nbsp;muśniętymi słońcem kosmykami. Jest trochę podobny do Tegan. &ndash; Naprawdę miło.</p>

  <p class="txt-w">&ndash; Dziękuję. Kuchnia jest tam.</p>

  <p class="txt-w">Wstrzymuję oddech, kiedy mijamy drzwi prowadzące do piwnicy. Dociera też do mnie, że istnieje całkiem realna możliwość, iż Tegan usłyszy głos brata z&nbsp;tej cholernej piwnicy. Szybko kieruję go w&nbsp;stronę kuchni.</p>

  <p class="txt-w">&ndash; Proszę usiąść. &ndash; Wskazuję na krzesło przy kuchennym stole. &ndash; Jaką kawę pan pije? Z&nbsp;mlekiem? Z&nbsp;cukrem?</p>

  <p class="txt-w">&ndash; Odrobinę jednego i&nbsp;drugiego. &ndash; Zdejmuje kurtkę i&nbsp;wiesza ją na oparciu krzesła. Jest szczupły i&nbsp;muskularny, ale z&nbsp;moim mężem nie miałby szans. Niestety Hanka tu nie ma, żeby mógł mnie obronić. &ndash; Bardzo pani dziękuję…</p>

  <p class="txt-w">&ndash; Polly.</p>

  <p class="txt-w">&ndash; Polly. &ndash; Uśmiecha się. &ndash; Miło mi cię poznać. Przepraszam, że się trochę rozkleiłem.</p>

  <p class="txt-w">Zaczynam parzyć kawę, licząc na to, że jak najszybciej sobie stąd pójdzie. Ręce mi się trzęsą, gdy nasypuję ziarna.</p>

  <p class="txt-w">&ndash; Całkowicie zrozumiałe.</p>

  <p class="txt-w">&ndash; Ciągle się obwiniam &ndash; kontynuuje. &ndash; Jechała do mnie z&nbsp;wizytą. Myślałem, że zdąży przed śnieżycą, ale nie wyjechała wtedy, kiedy jej kazałem. To ja powinienem był do niej przyjechać. Nie chciałem zwalniać się z&nbsp;pracy, jednak… Chryste, to moja siostra i&nbsp;jest w&nbsp;ciąży. Powinienem był…</p>

  <p class="txt-w">&ndash; Nie myśl w&nbsp;ten sposób. &ndash; Zerkam nerwowo na bulgoczącą kawiarkę, chcąc, by kawa parzyła się szybciej. &ndash; A&nbsp;skoro nie znaleźli jej w&nbsp;samochodzie, to znaczy, że gdzieś znalazła pomoc. Założę się, że nic jej nie jest.</p>

  <p class="txt-w">&ndash; To dlaczego się ze mną nie skontaktowała?</p>

  <p class="txt-w">&ndash; Może straciła pamięć?</p>

  <p class="txt-w">&ndash; Tak, ale ma swoją torebkę. &ndash; Rzuca mi zakłopotane spojrzenie. &ndash; Ma tam portfel ze wszystkimi dokumentami.</p>

  <p class="txt-w">Nie znajduję na to innej odpowiedzi niż przyznanie się, że jego siostra jest uwięziona w&nbsp;mojej piwnicy bez dostępu do telefonu.</p>

  <p class="txt-w">&ndash; Ja zawsze staram się myśleć pozytywnie. Jestem pewna, że znajdzie się cała i&nbsp;zdrowa.</p>

  <p class="txt-w">Zdobywa się na uśmiech.</p>

  <p class="txt-w">&ndash; Brzmisz jak Tegan. Ona też zawsze ma pozytywne nastawienie.</p>

  <p class="txt-w">&ndash; To klucz do szczęścia.</p>

  <p class="txt-w">Kręci głową.</p>

  <p class="txt-w">&ndash; Ja… ja się po prostu martwię, że znajdziemy ją zakopaną pod śniegiem i&nbsp;zamarzniętą na kość.</p>

  <p class="txt-w">Kawiarka syczy, informując, że kawa jest już gotowa. Dzięki Bogu. Wyciągam z&nbsp;szafki nad zlewem biały kubek i&nbsp;nalewam trzy czwarte zawartości. Dolewam mleko, wsypuję łyżeczkę cukru i&nbsp;podsuwam mu parujący napój.</p>

  <p class="txt-w">&ndash; Bardzo dziękuję &ndash; mówi. &ndash; Ty nie pijesz?</p>

  <p class="txt-w">Gdybym wypiła teraz kawę, chyba wyszłabym z&nbsp;siebie i&nbsp;stanęła obok.</p>

  <p class="txt-w">&ndash; Piłam wcześniej.</p>

  <p class="txt-w">Dennis popija kawę, a&nbsp;ja siadam obok niego przy stole i&nbsp;w myślach poganiam, żeby pił szybciej. Bezmyślnie bębnię palcami po blacie.</p>

  <p class="txt-w">&ndash; Przepraszam &ndash; odzywa się mój gość. &ndash; Musisz być zajęta. Powinienem się zbierać.</p>

  <p class="txt-w">&ndash; Rzeczywiście, mam parę spraw do załatwienia. &ndash; Zmuszam się do uśmiechu. &ndash; Ale życzę ci powodzenia w&nbsp;odnalezieniu siostry.</p>

  <p class="txt-w">Odstawia na wpół wypitą kawę na stół i&nbsp;zaczyna wkładać kurtkę. Wypuszczam westchnienie ulgi. Wychodzi. Popełniłam idiotyczny błąd, ale nic strasznego się nie stało.</p>

  <p class="txt-w">I właśnie wtedy z&nbsp;piwnicy dobiegła głośny huk.</p>

  <p class="txt-w">Dennis podrywa głowę.</p>

  <p class="txt-w">&ndash; Co to było?</p>

  <p class="txt-w">&ndash; To? &ndash; Mój śmiech brzmi okropnie nieszczerze nawet dla moich własnych uszu. &ndash; To nasz kot. Ciągle wszystko zrzuca. Kiedyś obudziłam się w&nbsp;środku nocy, myśląc, że mamy w&nbsp;domu włamywacza!</p>

  <p class="txt-w">&ndash; Och.</p>

  <p class="txt-w">Dennis Werner przez chwilę przygląda się mojej twarzy. Czuję, że na policzki wypływa mi rumieniec &ndash; przejrzy mnie. Wpadnie do tej piwnicy i&nbsp;znajdzie tam swoją siostrę, a&nbsp;wtedy będzie po mnie.</p>

  <p class="txt-w">Oczywiście jeśli zadziałam dość szybko, może zdołam zepchnąć go ze schodów. Taki upadek z&nbsp;pewnością pozbawiłby go przytomności. Mogę go związać, zanim się ocknie &ndash; <span class="kptl">JEŚLI</span> się ocknie. Ale pozostaje kwestia jego samochodu. Musiałabym znaleźć sposób na pozbycie się też jego. Ale w&nbsp;kieszeni ma kluczyki.</p>

  <p class="txt-w">Jeśli zajdzie taka potrzeba, pozbędę się tego mężczyzny.</p>

  <p class="txt-w">&ndash; Mieliśmy kota, kiedy byłem dzieckiem &ndash; odzywa się Dennis. &ndash; Też ciągle wszystko zrzucał. Nie można było zostawić na stole szklanki wody.</p>

  <p class="txt-w">&ndash; Więc wiesz, o&nbsp;czym mówię!</p>

  <p class="txt-w">Uśmiecha się do mnie. Alleluja &ndash; upiekło mi się. Nie będę musiała go zabijać ani pozbywać się jego ciała. To dobrze, bo nie mam pewności, czybym sobie z&nbsp;tym poradziła.</p>

  <p class="txt-w">Odprowadzam go do drzwi. Dziękuje mi jeszcze raz za gościnę i&nbsp;zapisuje na kartce numer swojego telefonu. Mówi mi, żebym zadzwoniła, gdybym się czegoś dowiedziała. Obiecuję, że na pewno tak zrobię. I&nbsp;po chwili już go nie ma.</p>

  <p class="txt-w">Kiedy tylko zatrzaskuję za nim drzwi, podbiegam do drzwi piwnicy. Otwieram je i&nbsp;wołam:</p>

  <p class="txt-w">&ndash; Tegan? Wszystko w&nbsp;porządku?</p>

  <p class="txt-w">Nie odpowiada.</p>

  <p class="txt-w">Otwieram usta, by znów do niej zawołać, ale zanim wypowiem choć słowo, do moich nozdrzy dociera zapach dymu. To nie mały dymek. Zapach jest na tyle silny, że dziwię się, że nie było go czuć na górze.</p>

  <p class="txt-w">Nasz dom się pali.</p>
</div>


<div class="t-p" id="calibre_link-175">
  <h2 title="ROZDZIAŁ CZTERDZIESTY CZWARTY" class="calibre6" id="calibre_link-283"><a href="#calibre_link-176" class="calibre5">ROZDZIAŁ CZTERDZIESTY CZWARTY</a></h2>

  <p class="imie">Tegan</p>

  <p class="txt-w">Bez powodzenia podpaliłam trzy strony czasopisma.</p>

  <p class="txt-w">W końcu biorę całą gazetę &ndash; muszę zaryzykować rozpalenie większego ognia. W&nbsp;pośpiechu strąciłam kilka egzemplarzy na podłogę, a&nbsp;także przewróciłam cały stolik i&nbsp;boję się, że zaalarmowałam Polly, że coś się tu na dole dzieje. To znaczy, że mogę nie mieć zbyt dużo czasu.</p>

  <p class="txt-w">W chwili, gdy róg magazynu zajmuje się ogniem, dobiega do mnie jej głos.</p>

  <p class="txt-w">&ndash; Tegan? Wszystko w&nbsp;porządku?</p>

  <p class="txt-w">Polly nadchodzi. To moja ostatnia szansa.</p>

  <p class="txt-w">Wyciągam rękę z&nbsp;płonącą gazetą w&nbsp;stronę detektora dymu. Macham nią, mając nadzieję, że to uruchomi alarm. Nic się nie dzieje. Nie mam wiele czasu, a&nbsp;ogień zaczyna parzyć mnie w&nbsp;palce, rzucam więc gazetę na stos leżący na podłodze. Szybciej, niż się spodziewałam, cała sterta zajmuje się ogniem.</p>

  <p class="txt-w">Nareszcie!</p>

  <p class="txt-w">Wstrzymuję oddech, czekając na dźwięk alarmu. Ale zanim do tego dojdzie, do piwnicy wpada Polly. Musiała dostrzec dym na górze schodów i&nbsp;przybiegła jak najszybciej.</p>

  <p class="txt-w">&ndash; Tegan! &ndash; krzyczy. &ndash; Co ty, na litość boską, robisz?</p>

  <p class="txt-w">Sterta gazet obok mojego łóżka szybko znika w&nbsp;płomieniach. W&nbsp;mgnieniu oka Polly ściąga z&nbsp;mojego łóżka jeden z&nbsp;koców i&nbsp;zakrywa nim ogień, aby go zdusić. A&nbsp;potem, zanim zdążę się zorientować, co robi, podnosi złotą zapalniczkę ze stolika nocnego, na którym ją zostawiłam.</p>

  <p class="txt-w">&ndash; Co jest z&nbsp;tobą nie tak?! &ndash; wydziera się. &ndash; Mogłaś spalić cały dom, ze sobą w&nbsp;środku!</p>

  <p class="txt-w">&ndash; Przepraszam. Myślałam, że włączy się alarm…</p>

  <p class="txt-w">&ndash; W&nbsp;piwnicy nie ma alarmu &ndash; wyjaśnia.</p>

  <p class="txt-w">Więc to wszystko było na nic. A&nbsp;nawet gdyby był alarm, nie ma pewności, że ktokolwiek by go usłyszał.</p>

  <p class="txt-w">&ndash; Jak mogłaś być taka głupia? &ndash; Kręci głową z&nbsp;niedowierzaniem. &ndash; Jeśli nie potrafisz zachowywać się odpowiedzialnie ze względu na samą siebie, to pomyśl chociaż o&nbsp;dziecku!</p>

  <p class="txt-w">Uderza mnie, że ona ma rację. Jak na razie Polly nie zrobiła niczego, co mogłoby zaszkodzić mnie lub Tuńce. A&nbsp;gdybym podpaliła to pomieszczenie, obie mogłybyśmy zginąć. Polly nie jest w&nbsp;stanie wciągnąć mnie po schodach na górę. A&nbsp;biorąc pod uwagę, jak daleko od cywilizacji się znajdujemy, straży pożarnej dojazd tutaj też zająłby dobrą chwilę. Dom mógłby spłonąć do cna razem ze mną.</p>

  <p class="txt-w">Ale nie zrobiłabym tego, gdybym nie była w&nbsp;desperacji.</p>

  <p class="txt-w">Moje oczy wypełniają się łzami.</p>

  <p class="txt-w">&ndash; Ja chcę tylko pojechać do szpitala. Czy możesz, proszę, wezwać karetkę?</p>

  <p class="txt-w">Polly milczy przez chwilę, wpatrując się we mnie.</p>

  <p class="txt-w">&ndash; Obawiam się, że nie. Przynajmniej nie w&nbsp;tej chwili. &ndash; Zaciska palce na zapalniczce. &ndash; Ale przechowam to dla ciebie, żebyś nie wpadła na kolejny głupi pomysł.</p>

  <p class="txt-w">&ndash; To był prezent…</p>

  <p class="txt-w">&ndash; Nie kradnę ci jej. &ndash; Wydaje się urażona. &ndash; Oddam ci ją, kiedy będziesz stąd odchodzić. A&nbsp;uwierz mi, że ta chwila nadejdzie. &ndash; Patrzy na mnie znacząco. &ndash; Zadbaj tylko o&nbsp;to, żeby nie odbyło się to nogami do przodu.</p>

  <p class="txt-w">Polly chowa zapalniczkę do kieszeni dżinsów. I&nbsp;w ten oto sposób jedyna potencjalna broń została mi odebrana.</p>

  <p class="txt-w">Obawiam się, że niezależnie od wszystkiego i&nbsp;tak opuszczę ten dom nogami do przodu.</p>
</div>


<div class="t-p" id="calibre_link-177">
  <h2 title="ROZDZIAŁ CZTERDZIESTY PIĄTY" class="calibre6" id="calibre_link-284"><a href="#calibre_link-178" class="calibre5">ROZDZIAŁ CZTERDZIESTY PIĄTY</a></h2>

  <p class="imie">Polly</p>

  <p class="txt-w">Mniej więcej o&nbsp;trzynastej, kiedy sprzątam po lunchu, słyszę pukanie do drzwi.</p>

  <p class="txt-w">Nadal jestem podenerwowana próbą wzniecenia pożaru w&nbsp;piwnicy przez Tegan. Nawet nie pomyślałam, że miała zapalniczkę. Mgliście pamiętam, że widziałam ją w&nbsp;jej torebce, ale z&nbsp;głupoty własnej zostawiłam ją tam, zamiast zabrać ją razem z&nbsp;telefonem i&nbsp;gazem pieprzowym. Mogła zabić nas obie tym swoim durnym uporem. Cóż, ja pewnie wyszłabym z&nbsp;tego bez szwanku. Ale ona i&nbsp;dziecko z&nbsp;pewnością by zginęły.</p>

  <p class="txt-w">A co, gdyby udało jej się wywołać pożar w&nbsp;chwili, gdy przebywał tutaj jej brat? To byłaby katastrofa. Nie ma pojęcia, jak bliska była narobienia mi poważnych kłopotów.</p>

  <p class="txt-w">Muszę mieć oko na Tegan. To oczywiste, że nie mogę jej ufać na dłuższą metę. Nawet unieruchomiona w&nbsp;łóżku może narobić problemów.</p>

  <p class="txt-w">A teraz znów ktoś się do mnie dobija.</p>

  <p class="txt-w">Serce natychmiast podchodzi mi do gardła. To nie może być nic dobrego. Czyżby Dennis Werner wrócił i&nbsp;postanowił zbadać, co to za odgłosy dochodziły z&nbsp;mojej piwnicy? A&nbsp;może to znów ten policjant z&nbsp;wczoraj?</p>

  <p class="txt-w">Mam ochotę udawać, że nie ma mnie w&nbsp;domu, ale na podjeździe stoi moje bronco. A&nbsp;poza tym ktokolwiek to jest, wróci później.</p>

  <p class="txt-w">Wycieram ręce w&nbsp;dżinsy i&nbsp;idę otworzyć drzwi. Nie widzę migających niebieskich i&nbsp;czerwonych świateł za oknem, a&nbsp;to dobry znak. Nikt nie przyjechał aresztować mnie za porwanie. Zerkam przez wizjer i&nbsp;serce zwalnia swój rytm.</p>

  <p class="txt-w">To Sadie.</p>

  <p class="txt-w">Otwieram drzwi, a&nbsp;ona stoi na progu w&nbsp;swoim postrzępionym płaszczyku. Jej ciemnoblond włosy nadal są splecione w&nbsp;dwa francuskie warkocze, które zrobiłam jej kilka dni wcześniej, chociaż większość włosów już się rozsypała. Zrobiłabym wszystko, żeby zapewnić temu dziecku porządny płaszcz. I&nbsp;buty. I&nbsp;umyć jej twarz.</p>

  <p class="txt-w">&ndash; Cześć, Sadie &ndash; mówię. &ndash; Co się stało, kochanie?</p>

  <p class="txt-w">&ndash; Cześć, Polly. &ndash; Drapie się po nodze odzianej w&nbsp;legginsy z&nbsp;dziurą na kolanie. &ndash; No bo… skończyły nam się krakersy.</p>

  <p class="txt-w">Dopiero po chwili dociera do mnie, co mi chce powiedzieć. Dwa dni temu powiedziała, że jadła krakersy na lunch. A&nbsp;dziś nie ma już krakersów. Co oznacza, że przez ostatnie dwa dni miała do jedzenia wyłącznie krakersy, poza tymi kanapkami, które jej przyniosłam, a&nbsp;teraz i&nbsp;one jej się skończyły.</p>

  <p class="txt-w">&ndash; Wejdź &ndash; mówię do niej. Przysięgłam sobie, że już nikogo nie wpuszczę do domu, ale Sadie nie zalicza się do tej kategorii. Nie ma opcji, żebym zostawiła to dziecko na dworze.</p>

  <p class="txt-w">Sadie idzie za mną do salonu, a&nbsp;jej policzki różowieją.</p>

  <p class="txt-w">&ndash; Ale tu ciepło!</p>

  <p class="txt-w">W naszym domu wcale nie jest przesadnie ciepło. Panuje przyzwoita temperatura, ale jej okrzyk każe mi się zastanowić, czy Mitch Hambly opłaca rachunki za ogrzewanie.</p>

  <p class="txt-w">Prowadzę ją prosto do kuchni, gdzie nalewam jej całą szklankę soku pomarańczowego i&nbsp;zabieram się do robienia jej lunchu. Chętnie przygotowałabym jej pyszny domowy posiłek, ale biedactwo pewnie umiera z&nbsp;głodu, więc im szybciej, tym lepiej. Sięgam po wędliny. Sadie lubi mielonkę.</p>

  <p class="txt-w">&ndash; Szkoła jest nieczynna z&nbsp;powodu śniegu? &ndash; pytam.</p>

  <p class="txt-w">&ndash; Nie &ndash; odpowiada. &ndash; Ale kiedy na przystanku jest za dużo śniegu, autobus nie przyjeżdża.</p>

  <p class="txt-w">W mojej piersi narasta gniew. Autobus szkolny ma obowiązek ją odebrać, niezależnie od wszystkiego &ndash; nie mogą o&nbsp;niej zapominać tylko dlatego, że napadało trochę więcej śniegu. A&nbsp;poza tym Mitch powinien odśnieżyć drogę do przystanku. Będę musiała poprosić o&nbsp;to Hanka, gdy wróci do domu. Sama bym to zrobiła, ale nie mam ochoty zostawiać znów Tegan samej.</p>

  <p class="txt-w">Kładę kanapkę przed Sadie i&nbsp;zanim zdążę usiąść z&nbsp;nią przy stole, kanapka znika w&nbsp;jakichś trzech kęsach. Obserwuję ją i&nbsp;zastanawiam się, kiedy ostatnio jadła normalny posiłek. Nie czekam, aż mnie poprosi, tylko od razu zabieram talerz i&nbsp;robię kolejną kanapkę.</p>

  <p class="txt-w">&ndash; Masz jeszcze te ciasteczka oreo? &ndash; pyta z&nbsp;nadzieją.</p>

  <p class="txt-w">&ndash; Ależ oczywiście! &ndash; zapewniam ją.</p>

  <p class="txt-w">Trzymam ciastka w&nbsp;spiżarni, żeby mnie nie kusiły w&nbsp;ciągu dnia. Trudno przesiadywać całymi dniami w&nbsp;domu i&nbsp;chęć zajadania nudy słodyczami bywa kusząca. Kończę robić drugą kanapkę dla Sadie, a&nbsp;potem idę po ciastka do spiżarni.</p>

  <p class="txt-w">Ja nie przepadam za oreo, ale wiem, że Sadie je lubi, więc zawsze mam je w&nbsp;domu. Znajduję niemal całą paczkę na trzeciej półce i&nbsp;już mam zamknąć drzwi, gdy mój wzrok przykuwa znów ten pluszowy miś. Ten, który trzyma w&nbsp;łapkach czerwone serduszko.</p>

  <p class="txt-w">Hank był taki podekscytowany, kiedy przyniósł go do domu. Jego twarz promieniała niemal jak słońce, kiedy wkładał mi go w&nbsp;ramiona. „To dla was obojga”. Roześmiałam się. „To jej… albo jego… pierwszy prezent”.</p>

  <p class="txt-w">A następnego dnia dostałam okres.</p>

  <p class="txt-w">Wyciągam rękę i&nbsp;głaszczę futerko misia. Nadal jest w&nbsp;świetnym stanie &ndash; nikt się nim nie bawił, nie ślinił się na niego ani nie brał do buzi jego ucha. Zaczynałam już godzić się z&nbsp;myślą, że nigdy nie dam tego misia własnemu dziecku.</p>

  <p class="txt-w">A teraz jestem tak blisko!</p>

  <p class="txt-w">Zamykam drzwi spiżarni z&nbsp;paczką ciastek w&nbsp;ręce. Wracam do kuchni, żeby sprawdzić, czy Sadie skończyła jeść kanapkę. Mam ochotę dać jej tyle ciastek, ile sobie zamarzy, ale pewnie nie powinnam tego robić. Dwa lub trzy powinny wystarczyć.</p>

  <p class="txt-w">Tylko że kiedy wchodzę do kuchni, krzesło, które zajmowała Sadie, jest puste.</p>

  <p class="txt-w">&ndash; Sadie?! &ndash; wołam.</p>

  <p class="txt-w">Wychodzę z&nbsp;kuchni, założywszy, że pewnie poszła skorzystać z&nbsp;toalety. I&nbsp;wtedy to zauważam.</p>

  <p class="txt-w">Drzwi do piwnicy są otwarte.</p>
</div>


<div class="t-p" id="calibre_link-179">
  <h2 title="ROZDZIAŁ CZTERDZIESTY SZÓSTY" class="calibre6" id="calibre_link-285"><a href="#calibre_link-180" class="calibre5">ROZDZIAŁ CZTERDZIESTY SZÓSTY</a></h2>

  <p class="imie">Polly</p>

  <p class="txt-w">Sadie weszła do piwnicy.</p>

  <p class="txt-w">Niedobrze.</p>

  <p class="txt-w">Jeśli zobaczy tam Tegan… Cóż, nie jestem pewna, co zrobi. Chociaż ma dopiero siedem lat, jest bystrym dzieckiem. Domyśli się, co się dzieje.</p>

  <p class="txt-w">Muszę coś z&nbsp;tym zrobić.</p>

  <p class="txt-w">Podchodzę pod drzwi piwniczne z&nbsp;dudniącym sercem. Światło jest zapalone, a&nbsp;kiedy się zbliżam, zauważam, że Sadie stoi na trzecim schodku od góry. Jest jak skamieniała, boi się wejść głębiej do piwnicy.</p>

  <p class="txt-w">&ndash; Halo? &ndash; woła Tegan. &ndash; Polly?</p>

  <p class="txt-w">O nie.</p>

  <p class="txt-w">&ndash; Sadie! &ndash; syczę do małej sąsiadki. &ndash; Sadie, nie powinnaś tam wchodzić!</p>

  <p class="txt-w">Sadie odwraca głowę, by na mnie spojrzeć, a&nbsp;jej wielkie niebieskie oczy błyszczą. Ma otwarte usta, ale nie wychodzą z&nbsp;nich żadne słowa.</p>

  <p class="txt-w">&ndash; Kto tam jest? &ndash; woła Tegan ze swojego szpitalnego łóżka. Głos się jej łamie. &ndash; Czy ktoś tam jest? Potrzebuję pomocy! Proszę mi pomóc!</p>

  <p class="txt-w">W ułamku sekundy podejmuję decyzję. Zaciskam palce na szczupłym nadgarstku Sadie i&nbsp;ciągnę ją w&nbsp;stronę wyjścia z&nbsp;piwnicy. Dziewczynka posłusznie idzie za mną i&nbsp;na ostatnim stopniu się potyka.</p>

  <p class="txt-w">Po wyjściu z&nbsp;piwnicy zatrzaskuję za nami drzwi. Sadie patrzy na mnie bez słowa.</p>

  <p class="txt-w">&ndash; Co tam robiłaś? &ndash; besztam ją.</p>

  <p class="txt-w">&ndash; Usłyszałam jakiś hałas &ndash; odpowiada cichutkim głosikiem, co sprawia, że natychmiast żałuję swojego ostrego tonu. &ndash; Myślałam, że poszłaś tam szukać ciastek i&nbsp;chciałam&nbsp;ci powiedzieć, że fig newtony też mogą być, jeśli skończyły ci się oreo.</p>

  <p class="txt-w">Moje serce ciągle nie może się uspokoić. Ręce trzęsą mi się tak bardzo, że muszę je zapleść na piersi.</p>

  <p class="txt-w">&ndash; Nie powinnaś była tam schodzić.</p>

  <p class="txt-w">Broda Sadie zaczyna się trząść.</p>

  <p class="txt-w">&ndash; Przepraszam.</p>

  <p class="txt-w">&ndash; Ta kobieta na dole &ndash; mówię &ndash; to… to moja kuzynka. Jest bardzo chora. Bardzo, bardzo chora. A&nbsp;ja się nią opiekuję. &ndash; Urywam. &ndash; I&nbsp;nikt nie może tam schodzić, bo można się zarazić. &ndash; Znów robię przerwę. &ndash; Rozumiesz?</p>

  <p class="txt-w">&ndash; Opiekujesz się nią? &ndash; pyta powoli Sadie.</p>

  <p class="txt-w">&ndash; Tak.</p>

  <p class="txt-w">&ndash; Bo jesteś pielęgniarką?</p>

  <p class="txt-w">&ndash; Właśnie. &ndash; Zdobywam się na lekki uśmiech. &ndash; Wyzdrowieje, ale nie chcę, żebyś ty lub ktokolwiek inny się od niej zaraził. Rozumiesz? &ndash; ponawiam pytanie.</p>

  <p class="txt-w">Sadie uroczyście kiwa głową.</p>

  <p class="txt-w">&ndash; A&nbsp;poza tym &ndash; dodaję &ndash; proszę cię, żebyś nikomu o&nbsp;tym nie mówiła. Ponieważ jeśli ludzie się dowiedzą, będą chcieli ją odwiedzać i&nbsp;mogą się zarazić. Więc niech to zostanie pomiędzy nami, dobrze?</p>

  <p class="txt-w">&ndash; Dobrze &ndash; zgadza się cicho Sadie. I&nbsp;ja jej wierzę. Zachowa mój sekret.</p>

  <p class="txt-w">&ndash; Grzeczna dziewczynka. &ndash; Kładę dłoń na jej delikatnym ramieniu. &ndash; Chodź, spakuję ci trochę oreo, żebyś mogła je zabrać ze sobą do domu. A&nbsp;jeśli jeszcze kiedyś będziesz chciała jeść, po prostu przyjdź, zrobię ci, co zechcesz. Nie musisz czekać, aż będziesz naprawdę głodna.</p>

  <p class="txt-w">Tylko że następnym razem będę miała jedzenie przygotowane z&nbsp;wyprzedzeniem, żebym mogła jej je dać i&nbsp;odesłać do domu. Nie mogę ryzykować wpuszczania do domu obcych, podczas gdy Tegan jest w&nbsp;naszej piwnicy. I&nbsp;tyczy się to nawet Sadie.</p>
</div>


<div class="t-p" id="calibre_link-181">
  <h2 title="ROZDZIAŁ CZTERDZIESTY SIÓDMY" class="calibre6" id="calibre_link-286"><a href="#calibre_link-182" class="calibre5">ROZDZIAŁ CZTERDZIESTY SIÓDMY</a></h2>

  <p class="imie">Tegan</p>

  <p class="txt-w">Oszaleję z&nbsp;nudów.</p>

  <p class="txt-w">Nie mam tu kompletnie nic do roboty. Ułożyłam puzzle, które dała mi Polly, i&nbsp;przekartkowałam gazety, które są mocno przeterminowane. Próbowałam przeczytać kilka książek, ale na niczym nie byłam w&nbsp;stanie się skupić. Zaczynam tęsknić za pracą w&nbsp;sklepie.</p>

  <p class="txt-w">W okolicy lunchu byłam pewna, że słyszałam, jak ktoś wchodzi do piwnicy. Nie wiedziałam, kto to jest, ale nie brzmiał jak Polly. Kroki były inne niż jej &ndash; cichsze, bardziej ostrożne. Niemal słyszałam czyjś oddech, a&nbsp;potem &ndash; jestem tego prawie pewna &ndash; ciche pociągnięcie nosem. Ale kiedy wzywałam pomocy, nie doczekałam się odpowiedzi.</p>

  <p class="txt-w">A potem zaczęłam się zastanawiać, czy sobie tego wszystkiego nie wyobraziłam.</p>

  <p class="txt-w">Więc kiedy po południu Polly schodzi do piwnicy i&nbsp;daje mi szansę na wstanie z&nbsp;łóżka, postanawiam z&nbsp;niej skorzystać.</p>

  <p class="txt-w">&ndash; Myślisz, że dasz radę sama mnie podnieść? &ndash; pytam, gdy podjeżdża wózkiem inwalidzkim do łóżka i&nbsp;blokuje koła.</p>

  <p class="txt-w">&ndash; Oczywiście &ndash; śmieje się.</p>

  <p class="txt-w">Nie wątpię. Polly jest kilka centymetrów wyższa niż ja, gdybym wstała, i&nbsp;szczupła, ale silna. Bazując na jej doświadczeniu i&nbsp;sprawności w&nbsp;obsłudze sprzętów znajdujących się w&nbsp;tej piwnicy, nie mam wątpliwości, że naprawdę jest pielęgniarką i&nbsp;że w&nbsp;czasie, gdy pracowała, przenosiła niezliczoną liczbę pacjentów na wózki. A&nbsp;jednocześnie jestem przerażona, że ktoś miałby dotknąć mojej nogi.</p>

  <p class="txt-w">Przeciera wózek gąbeczką przed podjęciem próby przeniesienia mnie na niego. Na siedzisku znajduje się cienka warstwa kurzu i&nbsp;kiedy Polly kończy, metalowe elementy odbijają światło.</p>

  <p class="txt-w">&ndash; Gotowa? &ndash; pyta.</p>

  <p class="txt-w">Nie. Ale muszę to zrobić. Jeśli mam mieć jakąkolwiek szansę na wydostanie się z&nbsp;tej piwnicy, w&nbsp;pierwszej kolejności muszę zejść z&nbsp;tego łóżka.</p>

  <p class="txt-w">Polly jest bardzo delikatna i&nbsp;otacza ją aura pewności siebie, dzięki której ufam, że mnie nie upuści. Nie mogę pozbyć się myśli, że jeśli kiedykolwiek uda mi się pójść do szkoły pielęgniarskiej, ona jest książkowym przykładem pielęgniarki, jaką chciałabym kiedyś być. Wykonuje bardzo powolne ruchy, a&nbsp;kiedy przesuwa moje nogi, ból nie jest nawet w&nbsp;części tak morderczy jak wczoraj, gdy próbowałam robić to sama. Jednak kiedy mnie sadza, znów zaczyna kręcić mi się w&nbsp;głowie i&nbsp;uczucie to trwa dłużej&nbsp;niż wczoraj.</p>

  <p class="txt-w">&ndash; W&nbsp;porządku? &ndash; pyta Polly.</p>

  <p class="txt-w">&ndash; Mhm &ndash; odmrukuję.</p>

  <p class="txt-w">Odczekuje pełną minutę, zanim dam jej zielone światło do dalszych czynności. Wtedy bardzo, bardzo powoli zsuwa moje nogi z&nbsp;łóżka. Idzie nieźle, ale w&nbsp;chwili, gdy mój lewy but dotyka podłogi, krzyczę z&nbsp;bólu.</p>

  <p class="txt-w">&ndash; Tegan. &ndash; Prostuje się i&nbsp;patrzy mi w&nbsp;oczy. &ndash; Naprawdę martwię się o&nbsp;twoją nogę. Pozwól mi, proszę, ściągnąć ci ten but.</p>

  <p class="txt-w">Ma rację. Wiem, że ma rację, powinnam zdjąć ten but. Ale minęło już tyle czasu, że umieram ze strachu przed tym, co tam zobaczę. Wbiłam sobie do głowy, że tylko ten but utrzymuje moją nogę w&nbsp;całości i&nbsp;jeśli go zdejmę, moja stopa zwyczajnie odpadnie.</p>

  <p class="txt-w">&ndash; Nie &ndash; odpowiadam. &ndash; Zostaw go.</p>

  <p class="txt-w">Patrzy na mnie znacząco, ale nie naciska.</p>

  <p class="txt-w">Przyniosła ze sobą pas, pewnie z&nbsp;własnej szafy. Obwiązuje mnie nim w&nbsp;talii, tuż nad wystającym brzuchem, i&nbsp;trzyma za niego, przenosząc mnie z&nbsp;łóżka na wózek jednym fachowym ruchem. Chociaż jest bardzo ostrożna, ból w&nbsp;lewej nodze sprawia, że do oczu napływają mi łzy. Ale zaraz jest już po wszystkim. Siedzę na wózku.</p>

  <p class="txt-w">&ndash; No proszę! &ndash; wykrzykuje Polly. &ndash; Wstałaś z&nbsp;łóżka!</p>

  <p class="txt-w">Normalnie nie byłoby to żadne osiągnięcie, ale w&nbsp;mojej obecnej sytuacji jest. Polly układa moje stopy na podnóżkach &ndash; kolejne miażdżące doświadczenie &ndash; i&nbsp;po raz pierwszy mogę poruszać się po piwnicznym pomieszczeniu.</p>

  <p class="txt-w">&ndash; Dziękuję &ndash; zwracam się do niej. &ndash; To cudowne uczucie.</p>

  <p class="txt-w">&ndash; Cała przyjemność po mojej stronie. &ndash; Uśmiecha się do mnie.</p>

  <p class="txt-w">&ndash; Jak się z&nbsp;niego korzysta?</p>

  <p class="txt-w">&ndash; To żadna filozofia. &ndash; Dotyka krawędzi fotela. &ndash; Po prostu kręcisz kołami do przodu, żeby jechać do przodu, i&nbsp;do tyłu, jeśli chcesz jechać w&nbsp;tył. Jeśli chcesz się obrócić, skręcasz prawym kołem… Ogarniesz.</p>

  <p class="txt-w">Testuję mój nowy pojazd, pokonując całą długość pokoju. To cięższa praca, niż sądziłam, biorąc pod uwagę obwód mojego brzucha. Ale Polly mnie dopinguje.</p>

  <p class="txt-w">&ndash; To świetne ćwiczenie &ndash; informuje mnie. &ndash; Powinnaś zrobić kilka okrążeń wokół piwnicy.</p>

  <p class="txt-w">&ndash; Tak. &ndash; Przesuwam dłonią po obramowaniu koła. &ndash; Chciałabym… chciałabym opuścić ten pokój.</p>

  <p class="txt-w">Uśmiech natychmiast znika z&nbsp;jej twarzy. Źle, że to powiedziałam. Zaczynałyśmy się dogadywać, może to była okazja, żeby porozmawiać z&nbsp;nią o&nbsp;przemocy, jakiej doświadcza ze strony męża. Ale widzę, że znów powstaje między nami mur.</p>

  <p class="txt-w">&ndash; Zostawię cię teraz samą &ndash; zwraca się do mnie. &ndash; Muszę zacząć robić kolację.</p>

  <p class="txt-w">Znika na schodach, ale to nawet lepiej. W&nbsp;końcu w&nbsp;jej obecności nie mogłabym się porządnie rozejrzeć po tym pomieszczeniu. Kiedy tu jest, nie ma szans na wydostanie się stąd.</p>

  <p class="txt-w">Gdy rozlega się trzaśnięcie drzwi na górze, zaczynam krążyć po pokoju. Na szczęście na podłodze nie ma wielu przeszkód. Poza niewielką liczbą mebli, które trzeba omijać, mogę poruszać się bez trudu.</p>

  <p class="txt-w">Czasami w&nbsp;piwnicach znajdują się drzwi prowadzące bezpośrednio na zewnątrz. Polly pewnie nie zostawiłaby mnie samej, gdybym mogła stąd wyjść, ale może ona sama nie wie, że takie drzwi istnieją. To trochę naciągana teoria, ale być może to moja jedyna nadzieja.</p>

  <p class="txt-w">Robię okrążenie, ale nigdzie nie ma śladu sekretnych drzwi. Na to wygląda. A&nbsp;jeśli chodzi o&nbsp;okna, są tak wysoko, że nie byłabym w&nbsp;stanie do nich dosięgnąć nawet w&nbsp;pozycji stojącej. Ale gdyby udało mi się wstać, mogłabym ustawić stos z&nbsp;pudeł, które stoją w&nbsp;kącie, wspiąć się na nie…</p>

  <p class="txt-w">Głupie rozważania. Nie potrafię wstać. Ledwie przesiadłam się z&nbsp;łóżka na wózek, a&nbsp;i tak większość roboty zrobiła Polly. A&nbsp;nawet gdyby udało mi się to osiągnąć, wątpię, czy mój brzuch by się tam zmieścił.</p>

  <p class="txt-w">Tak, moim priorytetem jest przetrwanie. Muszę się stąd wydostać, ale przede wszystkim muszę zadbać o&nbsp;Tuńkę. Jednak nie mogę przestać się egoistycznie martwić o&nbsp;to, co dzieje się w&nbsp;mojej kostce z&nbsp;każdym dniem opóźnienia w&nbsp;otrzymaniu pomocy medycznej. Jeśli jest złamana, kości z&nbsp;pewnością zrosną się niewłaściwie. No i&nbsp;nadal nie wiem, czy mogę poruszać palcami, ponieważ ich nie widzę.</p>

  <p class="txt-w">A jeśli to stały uraz? Co, jeśli zdołam się stąd jakoś uwolnić, ale będzie już za późno, by lekarze naprawili moją stopę? Jeśli do końca życia będę musiała chodzić o&nbsp;kulach? Jeśli ten ból nigdy nie minie?</p>

  <p class="txt-w">Okej, są gorsze rzeczy. Nie mogę teraz o&nbsp;tym myśleć. Muszę się skupić na wydostaniu się z&nbsp;tej piwnicy. Muszę to zrobić dla mojej córki.</p>

  <p class="txt-w"><em class="calibre1">Uratuj nas, mamusiu! Liczę na ciebie!</em></p>

  <p class="txt-w">Nie mogę jej zawieść.</p>

  <p class="txt-w">Podjeżdżam pod schody. Przednie koła beznadziejnie odbijają się od pierwszego stopnia. Jedno jest pewne &ndash; na wózku nie wjadę po schodach. Ale skoro już wstałam z&nbsp;łóżka, to może znajdę sposób, żeby się po nich wspiąć. Gdyby udało mi się opuścić z&nbsp;wózka, mogłabym się podciągać na rękach stopień po stopniu. Może dotarłabym na szczyt i&nbsp;otworzyła drzwi.</p>

  <p class="txt-w">Chwytam się mocno koła i&nbsp;sprawdzam swoją wagę. Dam radę?</p>

  <p class="txt-w">Nie. Nie ma mowy, nie dam. Sprawa jest tak samo beznadziejna jak wczoraj.</p>

  <p class="txt-w">Nie jestem w&nbsp;stanie bezpiecznie opuścić się na schody. Nawet w&nbsp;bardziej sprzyjających okolicznościach nie udałoby mi się to z&nbsp;uwagi na mój wielki brzuch. Za duży ciężar. Upadłabym na podłogę i&nbsp;mogłabym stracić dziecko, a&nbsp;wtedy Polly zorientowałaby się, co chciałam zrobić. Już nigdy więcej nie pozwoliłaby mi wyjść z&nbsp;łóżka.</p>

  <p class="txt-w">Jeśli nie jestem w&nbsp;stanie się stąd samodzielnie wydostać, jest tylko jedna rzecz, którą mogę zrobić.</p>

  <p class="txt-w">Muszę znaleźć sobie broń.</p>
</div>


<div class="t-p" id="calibre_link-183">
  <h2 title="ROZDZIAŁ CZTERDZIESTY ÓSMY" class="calibre6" id="calibre_link-287"><a href="#calibre_link-184" class="calibre5">ROZDZIAŁ CZTERDZIESTY ÓSMY</a></h2>

  <p class="imie">Tegan</p>

  <p class="txt-w">Musi być w&nbsp;tej piwnicy coś, czego mogłabym użyć jako broni.</p>

  <p class="txt-w">Niestety, pomieszczenie piwniczne zostało przerobione na salę szpitalną dla matki Polly i&nbsp;w związku z&nbsp;tym jest niemal sterylne. Niełatwo będzie znaleźć coś, co nada się do obrony. Ale <span class="kptl">COŚ</span> musi tu być.</p>

  <p class="txt-w">Podjeżdżam do łóżka. Muskam dłonią plastikowe ranty, żeby sprawdzić, czy jest tam coś z&nbsp;ostrym brzegiem, co mogłabym oderwać. Ale łóżko jest bardzo porządne. Nie ma w&nbsp;nim niczego niebezpiecznego.</p>

  <p class="txt-w">Polly zostawiła mi szklankę wody na stoliku nocnym. Gdybym ją roztrzaskała, miałabym ostre odłamki szkła. Ale kiedy ją podnoszę, okazuje się, że jest plastikowa. Żadna broń.</p>

  <p class="txt-w">To trudniejsze, niż myślałam.</p>

  <p class="txt-w">Przeglądam szuflady w&nbsp;szafce nocnej. Musi w&nbsp;nich coś być. Nawet ze spinacza biurowego można zrobić broń. Jednak znajduję jedynie kilka ołówków. Na dodatek ze stępionymi końcówkami.</p>

  <p class="txt-w">Cholera jasna.</p>

  <p class="txt-w">Ale nie mogę się poddawać. Muszę to zrobić dla Tuńki. Muszę nas stąd wydostać. Bo mam złe przeczucie, że jeśli czegoś nie zrobię, żadna z&nbsp;nas nie wyjdzie stąd żywa.</p>

  <p class="txt-w">Moim następnym przystankiem jest łazienka, do której drzwi są na szczęście na tyle szerokie, że wózek mieści się w&nbsp;nich bez problemu. Musi być tam coś, czego mogę użyć jako broni. Nawet pęseta może się nadać.</p>

  <p class="txt-w">Szafka z&nbsp;lekarstwami znajduje się poza moim zasięgiem. Nawet gdy podpieram się na podłokietniku i&nbsp;wyciągam się w&nbsp;górę jak najwyżej, nie jestem w&nbsp;stanie do niej dosięgnąć. Może i&nbsp;dobrze, bo gdybym znalazła tam leki przeciwbólowe, z&nbsp;pewnością skusiłabym się, by wziąć ich za dużo. Na ścianach znajduje się też kilka półek, które podobnie jak apteczka znajdują się poza moim zasięgiem.</p>

  <p class="txt-w">Opadam z&nbsp;powrotem na siedzisko z&nbsp;ciężkim sapnięciem. Pod umywalką znajduje się mała szuflada. Przeszukałam już każde dostępne miejsce w&nbsp;tej piwnicy, więc ta szuflada jest moją ostatnią szansą na znalezienie czegoś, dzięki czemu będę mogła stąd wyjść. Otwieram ją i&nbsp;wyciągam szyję, by zajrzeć do środka.</p>

  <p class="txt-w">Zawartość jest mało ekscytująca. Szczotka do włosów z&nbsp;kilkoma siwymi kosmykami pomiędzy ząbkami. Grzebień. Tubka pasty obiecująca bielszy uśmiech. Nić dentystyczna.</p>

  <p class="txt-w">Z narastającą frustracją wsuwam dłoń głębiej i&nbsp;macam nią, mając nadzieję, że trafię palcami na coś ostrego. Ale niczego tam nie ma. Tylko zapasowe szczoteczki do zębów, kolejna nić dentystyczna i&nbsp;plastikowy woreczek, który wydaje się nieco lepki. Wyciągam go i&nbsp;serce mi staje.</p>

  <p class="txt-w">W środku znajdują się dwie strzykawki. I&nbsp;jedna igła.</p>

  <p class="txt-w">Biorąc pod uwagę, że rozważałam użycie ołówka jako broni, igła wydaje się darem od niebios. <span class="kptl">TO</span> jest moja przepustka do wolności.</p>

  <p class="txt-w">Otwieram woreczek. Wyciągam strzykawkę i&nbsp;zdejmuję z&nbsp;niej opakowanie. Wyraźnie widać, że przeleżała już w&nbsp;tej szufladzie jakiś czas, ale wydaje się działać. Zresztą przecież nie będę podawać nią leków. Potrzebuję jej tylko jako trzymaka do igły.</p>

  <p class="txt-w">Następnie wyciągam igłę i&nbsp;zdejmuję plastikowe zabezpieczenie. Wygląda na to, że trzeba ją przykręcić do strzykawki. Podnoszę ją i&nbsp;już mam zacząć to robić, kiedy…</p>

  <p class="txt-w">Igła upada.</p>

  <p class="txt-w">O nie.</p>

  <p class="txt-w">W normalnych okolicznościach to nie byłoby nic takiego. Jeszcze tydzień temu schyliłabym się &ndash; może z&nbsp;trudem, ale jednak &ndash; i&nbsp;ją podniosła. Ale teraz igła leżąca na podłodze wydaje mi się odległa o&nbsp;kilometry. Jakbym musiała przebiec cały maraton, żeby do niej sięgnąć. Jestem pewna, że Polly w&nbsp;każdej chwili może do mnie zajrzeć. Jak mam ją podnieść, żeby zdążyć?</p>

  <p class="txt-w"><em class="calibre1">Dasz radę, mamusiu!</em></p>

  <p class="txt-w">Muszę spróbować. Dla mojej córki.</p>

  <p class="txt-w">Przechylam się na bok na wózku. Uznałam, że nie dam rady sięgnąć ponad tą piłką do koszykówki, w&nbsp;którą zamienił się mój brzuch, więc muszę spróbować z&nbsp;boku. Sięgam najdalej, jak potrafię, i&nbsp;moje plecy natychmiast protestują, a&nbsp;zaraz potem czuję przenikliwy ból w&nbsp;kostce. A&nbsp;wciąż jeszcze brakuje mi kilku centymetrów.</p>

  <p class="txt-w">Cholera.</p>

  <p class="txt-w">Muszę coś wymyślić, by nachylić się niżej. Spoglądam na prawą nogę ustawioną na podnóżku. Gdyby nie on, mogłabym się bardziej zbliżyć do igły.</p>

  <p class="txt-w">Biorę głęboki wdech. Ostrożnie unoszę prawą nogę i&nbsp;ignoruję elektryzujący ból, który ją przeszywa. Następnie sięgam w&nbsp;dół i&nbsp;odchylam podnóżek. Teraz mam kilka centymetrów zasięgu więcej. I&nbsp;kiedy moje palce zaciskają się wokół igły, wiem, że ten ból był tego warty.</p>

  <p class="txt-w">Kiedy Polly zejdzie na dół, będę na nią gotowa.</p>
</div>


<div class="t-p" id="calibre_link-185">
  <h2 title="ROZDZIAŁ CZTERDZIESTY DZIEWIĄTY" class="calibre6" id="calibre_link-288"><a href="#calibre_link-186" class="calibre5">ROZDZIAŁ CZTERDZIESTY DZIEWIĄTY</a></h2>

  <p class="imie">Polly</p>

  <p class="txt-w">Podczas gdy Tegan jeździ na wózku po piwnicy, ja zabieram się do szykowania dla niej naparu położnej.</p>

  <p class="txt-w">Nadal jestem wstrząśnięta po wizycie jej brata i&nbsp;po tym, jak Sadie niemal odkryła nasz sekret, a&nbsp;przede wszystkim przerażona faktem, że Tegan usiłowała podpalić nasz dom wraz ze sobą w&nbsp;środku. To wszystko wskazuje na to, że nie mogę jej tu przetrzymywać w&nbsp;nieskończoność. To zbyt ryzykowne. Muszę przyśpieszyć sprawę, czyli innymi słowy &ndash; wywołać szybszy poród.</p>

  <p class="txt-w">Zaczynam od zagotowania wody, a&nbsp;potem parzę herbatę. Zostawiam torebkę we wrzątku na dziesięć minut, ponieważ w&nbsp;przepisie jest napisane, że ma być „dosyć mocna”. Kiedy zyskuje już ciemnobrązowy kolor, wlewam ją do blendera. Następnie dodaję dwie łyżki oleju rycynowego, dwie łyżki masła migdałowego i&nbsp;pół szklanki soku z&nbsp;moreli. I&nbsp;wszystko dokładnie blenduję.</p>

  <p class="txt-w">Obserwuję, jak mikstura zabarwia się na jednolity kawowy kolor. Muszę przyznać, że nie wygląda apetycznie. Tegan będzie miała wyzwanie, żeby to wypić. Ale może wypije. Wydaje się chętniej współpracować, odkąd pomogłam jej wstać z&nbsp;łóżka. Dawanie jej możliwości poruszania się po piwnicy było ryzykowne, ale martwiłam się, że może zrobić się jej zakrzep od ciągłego leżenia w&nbsp;łóżku. Chociaż to nie to samo, co chodzenie, lepsze to niż nic.</p>

  <p class="txt-w">Wózek należał do mojej mamy. Kupiliśmy go, kiedy była już za słaba, by chodzić, i&nbsp;zachęcałam ją do korzystania z&nbsp;niego przynajmniej raz dziennie. Pamiętam, że przenosiłam ją z&nbsp;taką samą troską, z&nbsp;jaką potraktowałam dziś Tegan i&nbsp;jej złamaną kostkę. Moja mama była pod koniec tak krucha, że bałam się, że połamię jej kości, jeśli wykonam gwałtowniejszy ruch. Ale zawsze mi ufała.</p>

  <p class="txt-w">Tegan musi mi tak samo zaufać. Wydaje się, że zaakceptowała fakt, że zostanie tu jeszcze przez jakiś czas, a&nbsp;Hank… cóż, nie robi nic, żeby się jej stąd pozbyć. Liczę na to, że ten napój zadziała i&nbsp;nie będziemy musieli gościć jej tu dłużej niż to konieczne.</p>

  <p class="txt-w">Przelewam miksturę do kubka. Wkładam do niej łyżeczkę i&nbsp;próbuję. Smakuje masłem migdałowym. Nie jest taka zła, na jaką wygląda, ale nie wypiłabym jej dla przyjemności.</p>

  <p class="txt-w">&ndash; Co to?</p>

  <p class="txt-w">Jestem tak zaskoczona, że prawie upuszczam kubek. W&nbsp;wejściu do kuchni stoi Hank z&nbsp;głęboką bruzdą pomiędzy brwiami. Od paru dni ta zmarszczka nie znika nawet na chwilę.</p>

  <p class="txt-w">&ndash; To dla Tegan &ndash; wyjaśniam. &ndash; Na mdłości.</p>

  <p class="txt-w">&ndash; Aha &ndash; odpowiada.</p>

  <p class="txt-w">&ndash; Co robisz w&nbsp;domu tak wcześnie?</p>

  <p class="txt-w">&ndash; Chciałem sprawdzić, co i&nbsp;jak. &ndash; Przygląda mi się. &ndash; Jak ona sobie radzi?</p>

  <p class="txt-w">&ndash; Dobrze &ndash; zapewniam go. &ndash; Bardzo dobrze. Posadziłam ją na wózek inwalidzki mamy i&nbsp;może się trochę poruszać. Jest bardzo wdzięczna.</p>

  <p class="txt-w">&ndash; Nie wątpię &ndash; mruczy pod nosem.</p>

  <p class="txt-w">&ndash; Powiedziała, że rozważa oddanie swojego dziecka do dobrego domu &ndash; kłamię. &ndash; Zastanawia się nad możliwościami.</p>

  <p class="txt-w">Hank patrzy na mnie bez słowa.</p>

  <p class="txt-w">&ndash; Może do jutra podejmie decyzję &ndash; dodaję.</p>

  <p class="txt-w">Hank nadal milczy. Drapie się po karku zabrudzonymi smarami palcami.</p>

  <p class="txt-w">&ndash; Wezmę prysznic.</p>

  <p class="txt-w">Nie wierzy mi. Nie wierzy, że wszystko układa się tak, jakbym tego chciała. Szkoda, że nie ufa mi tak jak kiedyś.</p>

  <p class="txt-w">Kiedy tylko Hank znika na górze, schodzę do piwnicy z&nbsp;moim naparem położnej. Tegan siedzi na wózku mojej mamy przysuniętym do regału z&nbsp;książkami i&nbsp;przegląda jego zawartość.</p>

  <p class="txt-w">&ndash; Cześć &ndash; odzywam się.</p>

  <p class="txt-w">Podnosi na mnie wzrok.</p>

  <p class="txt-w">&ndash; Cześć.</p>

  <p class="txt-w">&ndash; Te książki należały do mojej mamy.</p>

  <p class="txt-w">Kiwa głową.</p>

  <p class="txt-w">&ndash; Czy Hank wrócił już do domu?</p>

  <p class="txt-w">Ciągle mnie o&nbsp;niego wypytuje, jak gdyby to miało coś zmienić.</p>

  <p class="txt-w">&ndash; Nie.</p>

  <p class="txt-w">Wygląda, jakby chciała powiedzieć coś jeszcze, ale wtedy jej wzrok pada na kubek, który trzymam w&nbsp;prawej ręce.</p>

  <p class="txt-w">&ndash; Co to?</p>

  <p class="txt-w">&ndash; Och. &ndash; Mieszam zawartość kubka. &ndash; To naturalny środek na ból. Znalazłam przepis w&nbsp;internecie. Pomyślałam, że to lepsze niż tabletki przeciwbólowe.</p>

  <p class="txt-w">&ndash; Co w&nbsp;tym jest?</p>

  <p class="txt-w">&ndash; Herbata cytrynowa oraz sok z&nbsp;moreli i&nbsp;masło migdałowe. &ndash; Nie wspominam o&nbsp;oleju rycynowym. Obawiam się, że to mogłoby ją odstraszyć od wypicia mikstury.</p>

  <p class="txt-w">Marszczy nos.</p>

  <p class="txt-w">&ndash; Jak niby to miałoby uśmierzyć ból?</p>

  <p class="txt-w">&ndash; Mieszanka herbaty cytrynowej i&nbsp;moreli przytępia zakończenia nerwowe &ndash; wymyślam na poczekaniu. &ndash; A&nbsp;masło migdałowe przytrzymuje to w&nbsp;żołądku na dłużej, więc działa przez jakiś czas.</p>

  <p class="txt-w">Brzmi całkiem sensownie, prawda?</p>

  <p class="txt-w">&ndash; Spróbuj &ndash; zachęcam ją.</p>

  <p class="txt-w">Przygląda mi się zmrużonymi oczami.</p>

  <p class="txt-w">&ndash; Wypij pierwsza.</p>

  <p class="txt-w">Ach, chyba się domyśliła, że faszeruję jej jedzenie benadrylem. Na szczęście w&nbsp;tej miksturze nie ma niczego, czego nie mogłabym wziąć do ust. Posłusznie biorę łyk i&nbsp;pozwalam jej patrzeć, jak spływa mi do gardła.</p>

  <p class="txt-w">&ndash; Dobre! &ndash; mówię.</p>

  <p class="txt-w">Tegan patrzy na mnie podejrzliwie, ale bierze ode mnie kubek. Wącha napar, jakby nie była pewna, czy nie jest zatruty. Ale musi naprawdę cierpieć, ponieważ w&nbsp;końcu decyduje się wziąć łyk. Ledwie udaje mi się powstrzymać uśmiech.</p>

  <p class="txt-w">Już wkrótce nasza rodzina będzie kompletna.</p>

  <p class="txt-w">&ndash; Wow &ndash; stwierdza Tegan &ndash; czuję smak masła migdałowego.</p>

  <p class="txt-w">&ndash; Nie wiem, czy pomoże, ale na pewno nie zaszkodzi, prawda?</p>

  <p class="txt-w">&ndash; Chyba tak. &ndash; Waha się, po czym bierze kolejny łyk. &ndash; Właściwie nie jest takie złe.</p>

  <p class="txt-w">&ndash; Cieszę się &ndash; mówię. &ndash; Mam nadzieję, że zadziała.</p>

  <p class="txt-w">Naprawdę bardzo na to liczę.</p>

  <p class="txt-w">Pociąga kolejny długi łyk.</p>

  <p class="txt-w">&ndash; Chcę, żebyś wiedziała, że kiedy trafię do szpitala, nie zgodzę się na podanie żadnych leków przeciwbólowych. Masz rację, to nie jest dobre dla dziecka.</p>

  <p class="txt-w">&ndash; Nie wydaje mi się, żeby to tak działało. Nie będą w&nbsp;stanie nastawić ci złamania bez leków.</p>

  <p class="txt-w">&ndash; Więc poczekam, aż urodzę, i&nbsp;dopiero wtedy pozwolę im dobrać się do moich kości.</p>

  <p class="txt-w">Marszczę brwi.</p>

  <p class="txt-w">&ndash; Myślałam, że martwisz się, że noga nie zrasta ci się prawidłowo.</p>

  <p class="txt-w">&ndash; Tak było. &ndash; Bierze kolejny łyk. Wypiła już prawie połowę. Osiemdziesiąt pięć procent porodów rozpoczyna się w&nbsp;ciągu następnych dwudziestu czterech godzin. &ndash; Ale miałaś rację. Ona jest ważniejsza. Nawet jeśli nie będę mogła chodzić, nie ma nic ważniejszego od zdrowego dziecka.</p>

  <p class="txt-w">&ndash; Tak &ndash; odpowiadam. &ndash; Cieszę się, że się zgadzasz.</p>

  <p class="txt-w">&ndash; Więc… &ndash; Przełyka kolejny łyk. &ndash; Czy mogłabyś wezwać karetkę?</p>

  <p class="txt-w">Ach, więc o&nbsp;to jej cały czas chodziło. Cała ta gadka o&nbsp;tym, że nie pozwoli lekarzom podać sobie środków przeciwbólowych, to stek kłamstw. Próbowała mnie tylko przekonać, żebym zabrała ją do szpitala.</p>

  <p class="txt-w">&ndash; Tegan…</p>

  <p class="txt-w">&ndash; Proszę cię, Polly. &ndash; Wbija we mnie swoje niebieskie oczy. &ndash; Muszę pojechać do szpitala. Sama dobrze o&nbsp;tym wiesz.</p>

  <p class="txt-w">&ndash; Tegan…</p>

  <p class="txt-w">&ndash; Znam azyl dla kobiet. &ndash; Jej oczy wypełniają się łzami. Nie pije już naparu. &ndash; Jeśli musisz uciec od Hanka, pomogę ci.</p>

  <p class="txt-w">Gapię się na nią oszołomiona.</p>

  <p class="txt-w">&ndash; Pomogę ci od niego uciec, Polly &ndash; mówi. &ndash; Możesz zacząć nowe życie. I&nbsp;nie będziesz się już musiała bać, że cię kiedykolwiek skrzywdzi. Będziesz bezpieczna. Obiecuję.</p>

  <p class="txt-w">&ndash; Muszę już iść &ndash; mamroczę pod nosem.</p>

  <p class="txt-w">&ndash; Polly, nie! &ndash; Panika wykrzywia jej rysy. &ndash; Nie musi tak być. Wiesz o&nbsp;tym. Prędzej czy później ktoś się dowie, że mnie tu przetrzymujecie.</p>

  <p class="txt-w">&ndash; Niekoniecznie. Dziś rano szukał cię tu twój brat i&nbsp;nie domyślił się, że tu jesteś.</p>

  <p class="txt-w">Nie powinnam była jej tego mówić. Chciałam tylko coś jej uzmysłowić, ale to ją rozwścieczyło. Nim zdołam się zorientować, ciska we mnie kubkiem z&nbsp;resztą naparu. Brązowy płyn plami mi bluzkę, kubek zaś upada na podłogę i&nbsp;się roztrzaskuje. A&nbsp;potem Tegan zaskakująco silnie zaciska rękę na moim ramieniu i&nbsp;przyciąga mnie do siebie.</p>

  <p class="txt-w">&ndash; Jeśli się ruszysz &ndash; cedzi &ndash; wbiję ci to prosto w&nbsp;kark.</p>

  <p class="txt-w">Dopiero po chwili dociera do mnie, o&nbsp;czym ona mówi.</p>

  <p class="txt-w">W prawej ręce trzyma strzykawkę z&nbsp;igłą, milimetry od mojej szyi.</p>
</div>


<div class="t-p" id="calibre_link-187">
  <h2 title="ROZDZIAŁ PIĘĆDZIESIĄTY" class="calibre6" id="calibre_link-289"><a href="#calibre_link-188" class="calibre5">ROZDZIAŁ PIĘĆDZIESIĄTY</a></h2>

  <p class="imie">Polly</p>

  <p class="txt-w">Jak mogłam być taka głupia?</p>

  <p class="txt-w">Pod koniec życia moja mama musiała przyjmować coraz więcej leków, by przetrwać dzień. Miałam wrażenie, że ciągle biegam do apteki po zapasy lekarstw. Ale czasami pigułki nie wystarczały, a&nbsp;niekiedy trudno było jej je przełknąć, miałam więc też parę leków domięśniowych, które trzymałam na czarną godzinę. Na szczęście z&nbsp;uwagi na moje wykształcenie robienie zastrzyków nie było dla mnie problemem. A&nbsp;strzykawki i&nbsp;igły przechowywałam w&nbsp;łazience.</p>

  <p class="txt-w">Wygląda na to, że zapomniałam się ich pozbyć.</p>

  <p class="txt-w">&ndash; Tegan &ndash; wyduszam z&nbsp;siebie &ndash; nie rób tego. Popełniasz okropny błąd.</p>

  <p class="txt-w">Śmieje się ostro.</p>

  <p class="txt-w">&ndash; Żartujesz, prawda? Robię coś, dzięki czemu mogę stąd wyjść, a&nbsp;ty twierdzisz, że to błąd? Nie wydaje mi się.</p>

  <p class="txt-w">Spoglądam na strzykawkę w&nbsp;jej prawej ręce. Drugą dłoń zaciska mocno na moim prawym nadgarstku, ale lewą rękę mam wolną. Mogłabym próbować się uwolnić albo spróbować złapać za strzykawkę. Gdybym wdała się z&nbsp;nią w&nbsp;walkę, z&nbsp;pewnością bym wygrała. Sporo rzeczy działa obecnie na jej niekorzyść.</p>

  <p class="txt-w">Ale muszę pamiętać, że Tegan jest w&nbsp;desperacji. Kto wie, do czego może być zdolna? Nie mam ochoty zostać dźgnięta igłą w&nbsp;szyję.</p>

  <p class="txt-w">&ndash; Czego chcesz? &ndash; pytam tak spokojnie, jak potrafię.</p>

  <p class="txt-w">Zaciska zęby.</p>

  <p class="txt-w">&ndash; Chcę, żebyś zadzwoniła pod numer alarmowy i&nbsp;powiedziała im, że tu jestem. I&nbsp;masz to zrobić w&nbsp;tej sekundzie.</p>

  <p class="txt-w">Klepię się po kieszeniach, żeby jej pokazać, że nie mam takiej możliwości.</p>

  <p class="txt-w">&ndash; Tegan, pomogłabym ci, ale zostawiłam telefon na górze. Nie mogę nigdzie zadzwonić.</p>

  <p class="txt-w">&ndash; Nie wierzę ci.</p>

  <p class="txt-w">&ndash; Przykro mi, ale taka jest prawda.</p>

  <p class="txt-w">Widzę, że kusi ją, by sprawdzić moje kieszenie, ale ze strzykawką w&nbsp;jednej ręce i&nbsp;z drugą unieruchomioną na moim nadgarstku nie jest w&nbsp;stanie tego zrobić.</p>

  <p class="txt-w">&ndash; Więc poczekamy &ndash; mówi stanowczo. &ndash; Kiedy twój mąż wróci do domu, każę mu zadzwonić, w&nbsp;przeciwnym razie wbiję ci to w&nbsp;szyję.</p>

  <p class="txt-w">&ndash; Hank wróci dopiero za godzinę czy dwie &ndash; kłamię. &ndash; Naprawdę uważasz, że zdołasz utrzymać mój nadgarstek przez godzinę lub dłużej?</p>

  <p class="txt-w">&ndash; Oczywiście.</p>

  <p class="txt-w">&ndash; Serio?</p>

  <p class="txt-w">Drży jej broda. Wie, że nie da rady. Postawiła wszystko na jedną kartę i&nbsp;przegrała. Dobrze, że naprawdę zostawiłam telefon na górze. Mam też szczęście, że nie usłyszała wcześniej głosu Hanka.</p>

  <p class="txt-w">&ndash; Puść moją rękę, Tegan &ndash; mówię spokojnie. Na szczęście mam duże doświadczenie w&nbsp;rozmowach z&nbsp;ciężarnymi w&nbsp;trakcie porodu, więc wiem, co mówić, by kogoś uspokoić.</p>

  <p class="txt-w">Kręci głową, ale uścisk jej ręki nieco słabnie.</p>

  <p class="txt-w">&ndash; Opuścisz ten dom &ndash; zapewniam ją &ndash; ale żadnej z&nbsp;nas nie wyjdzie na dobre, jeśli zrobisz mi krzywdę. To nie jest właściwy sposób.</p>

  <p class="txt-w">&ndash; To jedyny sposób &ndash; szlocha.</p>

  <p class="txt-w">Jeszcze bardziej zwalnia uścisk na moim nadgarstku i&nbsp;to mi wystarcza. Wyszarpuję rękę i&nbsp;cofam się o&nbsp;kilka kroków, by znaleźć się z&nbsp;daleka od tej strzykawki, którą wciąż ściska w&nbsp;dłoni. Jej twarz się zapada, jakby ktoś zgasił światło od środka.</p>

  <p class="txt-w">&ndash; Powinnaś odłożyć tę strzykawkę &ndash; zwracam się do niej &ndash; zanim zrobisz sobie krzywdę.</p>

  <p class="txt-w">Ale ona jej nie odkłada. Zamiast tego zaciska na niej dłoń tak mocno, że bieleją jej kostki.</p>

  <p class="txt-w">&ndash; Nie.</p>

  <p class="txt-w">&ndash; Tegan &ndash; mówię cierpliwie &ndash; wyjdę teraz i&nbsp;nie wrócę, dopóki nie odłożysz tej strzykawki. Jeśli nie ja, to Hank będzie do ciebie schodził. A&nbsp;tego nie chcesz, prawda?</p>

  <p class="txt-w">Może nie jestem w&nbsp;tej chwili jej ulubioną osobą na świecie, ale przerażenie na jej twarzy na wspomnienie o&nbsp;moim mężu jest wyraźnie widoczne. Panicznie się go boi, co zakrawa na ironię, ponieważ to on chce ją zawieźć do szpitala. Ale ona o&nbsp;tym nie wie.</p>

  <p class="txt-w">Patrzy na mnie wzrokiem przesyconym nienawiścią. Trwamy tak przez chwilę wpatrzone w&nbsp;siebie, po czym strzykawka upada na podłogę.</p>

  <p class="txt-w">Natychmiast ją podnoszę. Następnie idę do łazienki, aby się upewnić, czy nie zostały tam jakieś inne strzykawki, ale niczego nie znajduję. Szybko przeglądam szuflady, by sprawdzić, czy żadnej nie schowała. Ale nie, jest pusto.</p>

  <p class="txt-w">To wszystko zaczyna być trochę kłopotliwe. Mam nadzieję, że napar położnej zadziała i&nbsp;najpóźniej jutro zacznie się akcja porodowa. I&nbsp;wreszcie będzie po wszystkim.</p>

  <p class="txt-w">&ndash; Lepiej więcej tego nie próbuj &ndash; przestrzegam ją.</p>

  <p class="txt-w">Odwraca ode mnie wzrok, a&nbsp;jej policzki pokrywają się rumieńcem. Nienawidzi mnie, ale nie mogę się tym przejmować. Już niedługo da mi to, na czym najbardziej mi zależy. Nie mogę pozwolić, by coś stanęło mi na drodze.</p>
</div>


<div class="t-p" id="calibre_link-189">
  <h2 title="ROZDZIAŁ PIĘĆDZIESIĄTY PIERWSZY" class="calibre6" id="calibre_link-290"><a href="#calibre_link-190" class="calibre5">ROZDZIAŁ PIĘĆDZIESIĄTY PIERWSZY</a></h2>

  <p class="imie">Polly</p>

  <p class="txt-w">Zaraz po wyjściu spod prysznica Hank wrócił do pracy, ale nie umknęły jego uwadze plamy na mojej bluzce, jakie zostawił napar, którym rzuciła we mnie Tegan. Na szczęście nie robił z&nbsp;tego problemu i&nbsp;pozwolił mi się w&nbsp;spokoju przebrać. A&nbsp;potem wyszedł z&nbsp;domu bez słowa.</p>

  <p class="txt-w">Teraz jest już prawie dziewiętnasta, a&nbsp;jeszcze nie wrócił na kolację. Wydaje się wykończony. Chociaż broda zakrywa większą część jego twarzy, widzę jego przekrwione oczy. Wygląda, jakby w&nbsp;ciągu paru dni postarzał się o&nbsp;dziesięć lat. A&nbsp;kiedy po wejściu do domu ściąga czapkę, nie mówi „Witaj, Polly” ani „Jak ci minął dzień?”. Pierwsze słowa, jakie wychodzą z&nbsp;jego ust, to:</p>

  <p class="txt-w">&ndash; Nadal tu jest?</p>

  <p class="txt-w">&ndash; Mnie też miło cię widzieć, kochanie &ndash; odpowiadam zgryźliwie, wycierając o&nbsp;dżinsy mokre od zmywania naczyń ręce. &ndash; Jak ci minął dzień w&nbsp;pracy?</p>

  <p class="txt-w">Hank patrzy na mnie i&nbsp;nie odpowiada.</p>

  <p class="txt-w">&ndash; Z&nbsp;Tegan wszystko dobrze &ndash; informuję go z&nbsp;rezygnacją. &ndash; Śpi, więc jej nie przeszkadzaj.</p>

  <p class="txt-w">To nieprawda. Nadal siedzi na wózku, na którym ją posadziłam, bo bałam się podejść do niej na tyle blisko, żeby pomóc jej się położyć na łóżku. Nieswojo czuję się z&nbsp;tym, że może poruszać się po piwnicy, ale nie chcę ryzykować i&nbsp;zbliżać się do niej na tyle, by mogła mnie ugryźć lub podrapać.</p>

  <p class="txt-w">&ndash; Wezwałaś do niej karetkę? &ndash; pyta mój mąż.</p>

  <p class="txt-w">&ndash; A&nbsp;powinnam? Przecież mówię ci, że jest w&nbsp;porządku.</p>

  <p class="txt-w">&ndash; Nie, nie jest &ndash; powtarza uparcie Hank. &ndash; Widziałem wczoraj, jak bardzo ma spuchniętą nogę. To nie jest zwykłe skręcenie, prawda?</p>

  <p class="txt-w">&ndash; Możliwe, że ma pękniętą kość.</p>

  <p class="txt-w">Zaciska szczękę.</p>

  <p class="txt-w">&ndash; Ona musi trafić do szpitala, Polly.</p>

  <p class="txt-w">&ndash; Nonsens.</p>

  <p class="txt-w">Wyciąga telefon z&nbsp;kieszeni.</p>

  <p class="txt-w">&ndash; Dzwonię po karetkę. W&nbsp;tej chwili.</p>

  <p class="txt-w">&ndash; Dlaczego to robisz? &ndash; Zaczyna ogarniać mnie panika. &ndash; Hank, obiecałeś, że dasz mi trzy dni.</p>

  <p class="txt-w">&ndash; Ale to było, zanim dźgnęła cię widelcem i&nbsp;rzuciła w&nbsp;ciebie napojem. Wyraźnie chce odejść. To nie w&nbsp;porządku. Dzwonię.</p>

  <p class="txt-w">Nie mamy tu najlepszego zasięgu, ale wystarczy, by zadzwonić pod numer alarmowy. Z&nbsp;przerażeniem przyglądam się, jak wbija pierwszą z&nbsp;trzech cyfr, lecz zanim zdąży wklepać pozostałe, wytrącam mu telefon z&nbsp;ręki i&nbsp;z całą siłą rzucam nim o&nbsp;podłogę.</p>

  <p class="txt-w">Wyświetlacz się zbija i&nbsp;robi się czarny. Hank otwiera ze zdumienia usta i&nbsp;wpatruje się z&nbsp;niedowierzaniem w&nbsp;rozbity telefon. Nie może też zadzwonić z&nbsp;linii stacjonarnej, ponieważ tamten aparat roztrzaskałam wczoraj.</p>

  <p class="txt-w">&ndash; W&nbsp;porządku &ndash; mówi napiętym tonem. &ndash; W&nbsp;takim razie sam ją zawiozę do szpitala.</p>

  <p class="txt-w">Kieruje się prosto do drzwi piwnicy. Biegnę za nim, ale potykam się o&nbsp;dywan w&nbsp;salonie. Hank kładzie dłoń na klamce i&nbsp;otwiera drzwi, a&nbsp;ja docieram tam w&nbsp;samą porę, by stanąć przed nim i&nbsp;zamknąć je z&nbsp;powrotem.</p>

  <p class="txt-w">&ndash; Polly. &ndash; Patrzy na mnie wściekle. &ndash; Zejdź mi z&nbsp;drogi.</p>

  <p class="txt-w">Blokuję drzwi do piwnicy własnym ciałem, więc nie może mnie minąć. Przygląda mi się, ocenia, czy może mnie przesunąć.</p>

  <p class="txt-w">Hank nigdy by mnie nie skrzywdził. Mitchem Hamblym rzucił przez cały pokój, ale nie ma takiej rzeczy, którą mogłabym zrobić lub powiedzieć, żeby tknął mnie nawet palcem. Nie jest takim typem człowieka.</p>

  <p class="txt-w">&ndash; Przesuń się &ndash; mówi. &ndash; Zrobię to, czy ci się to podoba, czy nie.</p>

  <p class="txt-w">Krzyżuję ręce na piersi.</p>

  <p class="txt-w">&ndash; Nie odejdę stąd.</p>

  <p class="txt-w">&ndash; Zabieram ją do szpitala &ndash; cedzi przez zaciśnięte zęby. &ndash; Nie utrudniaj mi tego, Polly.</p>

  <p class="txt-w">&ndash; Nigdzie jej nie zabierzesz. Ona… Już jej lepiej.</p>

  <p class="txt-w">&ndash; Chyba sobie żartujesz.</p>

  <p class="txt-w">&ndash; Pójdziemy do więzienia, wiesz? &ndash; wyciągam ostateczny argument. &ndash; Masz to jak w&nbsp;banku. Tego chcesz?</p>

  <p class="txt-w">&ndash; Chcę, żeby ta dziewczyna otrzymała pomoc medyczną, której potrzebuje.</p>

  <p class="txt-w">Stoimy przez chwilę naprzeciwko siebie i&nbsp;mierzymy się wzrokiem. Hank zna mnie na tyle dobrze, że wie, że nie jestem osobą, która łatwo się wycofuje. Kiedy bardzo czegoś chcę, z&nbsp;reguły to dostaję.</p>

  <p class="txt-w">Prędzej czy później.</p>

  <p class="txt-w">&ndash; Nie możesz stać tu przez całą noc &ndash; stwierdza.</p>

  <p class="txt-w">Ma rację. Nie mogę spędzić całej nocy, strzegąc drzwi do piwnicy. W&nbsp;końcu będę musiała coś zjeść, przespać się czy skorzystać z&nbsp;toalety. A&nbsp;on może wrócić do warsztatu i&nbsp;wezwać pomoc dla Tegan stamtąd. Na początku, kiedy Tegan tu przybyła, groźba więzienia powstrzymywała Hanka, ale wyraźnie przestała już na niego działać. Muszę się upewnić, że nie zrobi nic głupiego, kiedy nie będzie mnie przy nim. Musi zrozumieć, że to bardzo poważna sprawa.</p>

  <p class="txt-w">&ndash; Jeśli zabierzesz ją do szpitala &ndash; mówię cicho &ndash; zabiję się.</p>

  <p class="txt-w">Kiedy tylko słowa opuszczają moje usta, zdaję sobie sprawę, że to nie jest czcza pogróżka. Mówię prawdę. Tak bardzo pragnę tego dziecka, że kiedy odbierze mi tę szansę, nie będę w&nbsp;stanie dalej żyć. W&nbsp;końcu już raz tego próbowałam.</p>

  <p class="txt-w">Wszystko zaczęło się podczas nocnej zmiany na oddziale noworodkowym. To był czas, kiedy walczyliśmy z&nbsp;moją niepłodnością i&nbsp;nie mieliśmy żadnych perspektyw na adopcję. Innymi słowy &ndash; nie mogłam być w&nbsp;gorszym miejscu. Ale wierzyłam, że sobie poradzę. I&nbsp;przez większość zmiany było w&nbsp;porządku. Byłam w&nbsp;końcu profesjonalistką.</p>

  <p class="txt-w">Następnego ranka, kiedy moja zmiana dobiegała końca, siedziałam w&nbsp;bujanym fotelu i&nbsp;trzymałam jedno z&nbsp;dzieci. Ja po prostu… po prostu nie chciałam go odkładać. Pamiętam, że jedna z&nbsp;pielęgniarek szarpała mnie za ramię i&nbsp;mówiła mi,&nbsp;że czas zbierać się do domu. Ale ja nie mogłam oderwać wzroku od tej pięknej małej twarzyczki. Nie chciałam go oddawać &ndash; ani wtedy, gdy prosili grzecznie, ani gdy prośby robiły się coraz ostrzejsze. Nawet kiedy przyszedł ochroniarz, odmówiłam wstania z&nbsp;miejsca.</p>

  <p class="txt-w">Moja przełożona wezwała Hanka. Przyjechał natychmiast do szpitala i&nbsp;siedział ze mną, póki mnie nie namówił, bym odłożyła dziecko. Na szczęście rodzice chłopca nigdy się nie dowiedzieli, do czego doszło. Gdyby tak było, mogłabym usłyszeć zarzuty. Ale szpital zgodził się wyciszyć sprawę. Wręczyłam im swoją rezygnację i&nbsp;jeszcze tej samej nocy poszłam do łazienki i&nbsp;połknęłam wszystkie tabletki, jakie znalazłam w&nbsp;szafce z&nbsp;lekami.</p>

  <p class="txt-w">Pamiętam, jak Hank wykrzykiwał moje imię, rozpaczliwie chcąc, bym się ocknęła. Nigdy nie widziałam go takiego przerażonego. Musiał zadzwonić po karetkę, bo następne, co pamiętam, to że leżałam w&nbsp;szpitalnym łóżku z&nbsp;podpiętą kroplówką i&nbsp;czułam się rozczarowana, że przeżyłam. Potem był obowiązkowy pobyt w&nbsp;szpitalu psychiatrycznym, który na dobre przekreślił moje szanse na adopcję lub zostanie rodzicem zastępczym.</p>

  <p class="txt-w">Bywały chwile, gdy byłam wdzięczna Hankowi za to, że uratował mnie przed odebraniem sobie życia. I&nbsp;teraz też jest jedna z&nbsp;tych chwil &ndash; kiedy szansa na zostanie matką jest tak realna, że niemal mogę poczuć jej smak. Ale jeśli mi ją odbierze, wiem, co będę musiała zrobić.</p>

  <p class="txt-w">I tym razem zrobię to jak należy.</p>

  <p class="txt-w">Hank otwiera szeroko oczy i&nbsp;robi krok w&nbsp;tył. Martwił się o&nbsp;trafienie za kratki, ale to przeraża go bardziej.</p>

  <p class="txt-w">&ndash; Nie mówisz poważnie.</p>

  <p class="txt-w">&ndash; Mówię jak najbardziej poważnie. Przysięgam.</p>

  <p class="txt-w">&ndash; Polly…</p>

  <p class="txt-w">&ndash; Zabierzesz ją do szpitala &ndash; ciągnę &ndash; a&nbsp;kiedy wrócisz, znajdziesz mnie martwą.</p>

  <p class="txt-w">Otwiera usta, ale nie wypowiada żadnego słowa.</p>

  <p class="txt-w">&ndash; I&nbsp;nie spapram tego tak jak ostatnim razem &ndash; dodaję. &ndash; Dostałam nauczkę.</p>

  <p class="txt-w">Przywołuję w&nbsp;pamięci jego przerażoną minę, kiedy potrząsał mną, jakby chciał wytrzepać ze mnie te wszystkie tabletki, które połknęłam. Nigdy nie widziałam go w&nbsp;takim stanie jak wtedy. Zrobiłby wszystko, żeby się to już nigdy nie powtórzyło.</p>

  <p class="txt-w">Przynajmniej na to liczę.</p>

  <p class="txt-w">&ndash; W&nbsp;takim razie pojedziesz ze mną &ndash; oświadcza.</p>

  <p class="txt-w">&ndash; Serio? &ndash; Unoszę wysoko brwi. &ndash; Zwiążesz mnie i&nbsp;wrzucisz do bagażnika?</p>

  <p class="txt-w">Nie jest w&nbsp;stanie mnie zmusić, bym pojechała z&nbsp;nim na izbę przyjęć, i&nbsp;on dobrze o&nbsp;tym wie. Jeśli mnie zdradzi, zrobię wszystko, żeby po powrocie nie miał już szans na odratowanie mnie.</p>

  <p class="txt-w">&ndash; Proszę cię, Polly, nie bądź taka &ndash; mówi. &ndash; Ja… ja cię tak kocham.</p>

  <p class="txt-w">&ndash; Ja ciebie też. &ndash; Unoszę podbródek. &ndash; Ale to niczego nie zmienia.</p>

  <p class="txt-w">Przygląda się mojej twarzy, próbując zrozumieć, co mam na myśli. Cokolwiek w&nbsp;niej zobaczył, cofa się o&nbsp;kolejne kilka kroków i&nbsp;unosi ręce do góry.</p>

  <p class="txt-w">&ndash; Porozmawiamy o&nbsp;tym później.</p>

  <p class="txt-w">&ndash; Możemy rozmawiać, ile sobie życzysz &ndash; odpowiadam.</p>

  <p class="txt-w">Ale nie dodaję oczywistego: <em class="calibre1">Tylko to niczego nie zmieni.</em></p>
</div>


<div class="t-p" id="calibre_link-191">
  <h2 title="ROZDZIAŁ PIĘĆDZIESIĄTY DRUGI" class="calibre6" id="calibre_link-291"><a href="#calibre_link-192" class="calibre5">ROZDZIAŁ PIĘĆDZIESIĄTY DRUGI</a></h2>

  <p class="imie">Tegan</p>

  <p class="txt-w">Kroki Hanka rozlegają się nad moją głową jak wystrzały z&nbsp;broni palnej.</p>

  <p class="txt-w">Jeśli istniała jakakolwiek szansa, żeby przekonać Polly, by zadzwoniła po karetkę, minęła bezpowrotnie teraz, kiedy jej mąż jest w&nbsp;domu. On na to nigdy nie pozwoli.</p>

  <p class="txt-w">Napój, który dała mi Polly, wiruje mi w&nbsp;brzuchu. Na początku myślałam, że jeśli pokażę się z&nbsp;uległej strony, może się nade mną ulituje i&nbsp;pozwoli mi odejść. Może mogłabym ją przekonać, że nie musi robić wszystkiego, co on jej każe, i&nbsp;że nie musi się go bać. Wystarczyłoby, żeby wzięła do ręki telefon i&nbsp;wykręciła 911. Hank nie musiałby o&nbsp;tym wiedzieć.</p>

  <p class="txt-w">Ale kiedy powiedziała mi nieopatrznie, że Dennis mnie tu szukał, straciłam nad sobą panowanie. Do tej pory musi już odchodzić od zmysłów, pewnie myśli, że nie żyję albo coś gorszego, a&nbsp;ci dwoje go okłamali. Po tym, czego się dowiedziałam, postanowiłam zrobić wszystko, co w&nbsp;mojej mocy, żeby się stąd wydostać. Musiałam przejść do ofensywy.</p>

  <p class="txt-w">Ale to też się nie udało.</p>

  <p class="txt-w">Nie wiem, co było w&nbsp;tym napoju, ale czuję się teraz okropnie. Czy tam mogły być jakieś narkotyki? Polly go skosztowała, więc mało prawdopodobne, ale podejrzewam, że mogła tylko udawać, że pije. Żołądek mi się kurczy, a&nbsp;przez całe moje ciało przepływają fale mdłości. Tyle dobrego w&nbsp;tej sytuacji, że nadal siedzę na tym wózku, więc mogę pojechać do łazienki i&nbsp;nachylić się nad toaletą, żeby zwrócić to, co pozostało w&nbsp;moim żołądku po lunchu.</p>

  <p class="txt-w">Cóż, czymkolwiek mnie nafaszerowała, większość z&nbsp;tego zwymiotowałam. A&nbsp;resztą rzuciłam w&nbsp;nią.</p>

  <p class="txt-w">Głośny hałas na górze wyrywa mnie z&nbsp;rozmyślań. Natychmiast rozpoznaję ten dźwięk &ndash; zawiasy drzwi skrzypią, gdy ktoś je otwiera. A&nbsp;sekundę później znów się zatrzaskują. Rozpoznaję głos Hanka, groźny ryk rezonujący przez sufit.</p>

  <p class="txt-w">&ndash; Polly, zejdź mi z&nbsp;drogi.</p>

  <p class="txt-w">Szybko dedukuję, co może się dziać na górze. Hank chce tu zejść, ale Polly zastępuje mu drogę. Nie mam pojęcia, jakie są jego zamiary, ale ona go powstrzymuje &ndash; może nawet fizycznie. Ryzykuje własne bezpieczeństwo, naraża się na jego gniew, by mnie chronić.</p>

  <p class="txt-w">Jeśli kiedykolwiek miałam jakieś wątpliwości, że jest po mojej stronie, w&nbsp;tej chwili się ich pozbyłam. Nie jest idealna, ale robi, co może. Być może Polly jest jedynym, co powstrzymuje Hanka od zrobienia mi krzywdy.</p>

  <p class="txt-w">Wytężam słuch, by wyłapać sens ich rozmowy. Trudno rozróżnić jakiekolwiek słowa, ale Hank brzmi na wściekłego. Ze wstrzymanym oddechem czekam, czy drzwi piwnicy znów się otworzą, czy ten gigantyczny mężczyzna ze złowrogim spojrzeniem zejdzie po schodach, tupiąc swoimi wielkimi buciorami.</p>

  <p class="txt-w">Ale nic takiego się nie dzieje. Drzwi pozostają zamknięte.</p>

  <p class="txt-w">Nie mam pojęcia, co szykuje dla mnie Hank. Czy chce mnie zgwałcić, tak samo jak Simon? A&nbsp;może wystarczy mu świadomość, że jestem uwięziona w&nbsp;piwnicy i&nbsp;zdana na jego łaskę? Czy to go kręci?</p>

  <p class="txt-w">Wolałabym się stąd wydostać, zanim przyjdzie mi się o&nbsp;tym przekonać.</p>

  <p class="txt-w">Jest po dwudziestej pierwszej, gdy drzwi piwnicy znów się otwierają. Wnioskując z&nbsp;lżejszych kroków, schodzi do mnie Polly, i&nbsp;wydobywa się ze mnie westchnienie ulgi. Nie będę się znowu na niej wyżywać. Polly jest jedyną osobą w&nbsp;tym domu, która jest po mojej stronie, i&nbsp;muszę dać jej znać, że doceniam to, że mi pomaga. Jestem pewna, że boi się gniewu Hanka, ale część jej zachowania musi wynikać z&nbsp;tego, że ma świadomość, że kiedy stąd wyjdę, zgłoszę się na policję, powiem, że ona i&nbsp;jej mąż mnie porwali, i&nbsp;oboje trafią za kratki. To patowa sytuacja.</p>

  <p class="txt-w">&ndash; Pomogę ci wrócić do łóżka &ndash; odzywa się Polly łagodnym głosem. &ndash; Musisz być zmęczona.</p>

  <p class="txt-w">Ma rację. Tak jak się wcześniej cieszyłam, że mogę z&nbsp;niego wstać, tak teraz nie mogę się już doczekać, aż się położę. Jestem zmęczona, bolą mnie plecy, a&nbsp;kostka pulsuje bólem za każdym razem, gdy ruszam nią choćby o&nbsp;milimetr. Obie nogi są jak dwa wielkie cementowe bloki wiszące w&nbsp;dół przez cały dzień.</p>

  <p class="txt-w">Powtarzamy ten sam proces, lecz w&nbsp;odwrotnej kolejności. Jest tak samo bolesny dla mojej kostki jak schodzenie z&nbsp;łóżka, chociaż tym razem jest chyba gorzej, bo kiedy tylko ląduję na łóżku, przeszywa mnie potężny skurcz. Ból jest tak wielki, że pocę się pod pachami.</p>

  <p class="txt-w">&ndash; Wszystko w&nbsp;porządku? &ndash; pyta Polly.</p>

  <p class="txt-w">&ndash; Tak &ndash; dyszę, chociaż wcale nie mam pewności. To nie był skurcz przepowiadający Braxtona-Hicksa. Ten był prawdziwy.</p>

  <p class="txt-w">A co, jeśli zaczynam rodzić?</p>

  <p class="txt-w">Boże, muszę się stąd wydostać. Nie chcę rodzić w&nbsp;tej piwnicy.</p>

  <p class="txt-w">&ndash; Proszę, wypuść mnie &ndash; błagam po raz chyba tysięczny.</p>

  <p class="txt-w">&ndash; Nic ci nie będzie &ndash; zapewnia mnie Polly. &ndash; Jestem pewna, że twój mąż będzie wdzięczny, że myślisz o&nbsp;waszym dziecku.</p>

  <p class="txt-w">Dość tych kłamstw. Nie wyjdę stąd, dopóki nie powiem Polly prawdy.</p>

  <p class="txt-w">&ndash; Nie mam męża, okej?</p>

  <p class="txt-w">Unosi brew.</p>

  <p class="txt-w">&ndash; Och?</p>

  <p class="txt-w">&ndash; Nie. Nawet… Nie mam nawet chłopaka. &ndash; Ocieram pot z&nbsp;czoła. &ndash; Jestem tylko ja i&nbsp;dziecko. Jestem z&nbsp;tym sama.</p>

  <p class="txt-w">&ndash; A&nbsp;ojciec dziecka wie?</p>

  <p class="txt-w">&ndash; Ja… &ndash; Absolutnie nie mam ochoty mówić Polly, co ten dupek mi zrobił. &ndash; Nie wiem, kim jest ojciec. To była jednorazowa przygoda i&nbsp;nie wiem, jak on się nazywa.</p>

  <p class="txt-w">&ndash; Rozumiem…</p>

  <p class="txt-w">&ndash; Więc musisz mieć świadomość … &ndash; odgarniam spocone włosy z&nbsp;twarzy &ndash; że nie przysporzę wam żadnych kłopotów. Chcę się stąd tylko wydostać.</p>

  <p class="txt-w">&ndash; Kłopotów? &ndash; powtarza za mną.</p>

  <p class="txt-w">&ndash; Tak &ndash; potakuję. &ndash; Nie możesz mnie wypuścić, bo wtedy pójdę na policję i&nbsp;powiem, co mi zrobiliście, i&nbsp;oboje zostaniecie aresztowani. Będziecie w&nbsp;czarnej dupie.</p>

  <p class="txt-w">Polly milczy i&nbsp;skubie końcówkę swojego długiego warkocza. Wie, że mam rację.</p>

  <p class="txt-w">&ndash; Ale ja nikomu nie powiem. Przysięgam. I… nie mam męża ani chłopaka, który by się o&nbsp;mnie niepokoił. Moi rodzice nie żyją. Nikt się mną nie przejmuje.</p>

  <p class="txt-w">&ndash; A&nbsp;co z&nbsp;twoim bratem?</p>

  <p class="txt-w">Cholera, po co ten Dennis tu przyjeżdżał?</p>

  <p class="txt-w">&ndash; Nie jesteśmy zbyt blisko. Po prostu czuje się winny, że nie chciał przyjechać mnie odwiedzić. Nie widzieliśmy się od lat.</p>

  <p class="txt-w">Trybiki w&nbsp;jej głowie zaczynają się obracać. Wstrzymuję oddech i&nbsp;trzymam kciuki, żeby mi uwierzyła. Nie wszystko było kłamstwem. Dennisowi na mnie zależy, ale nikomu innemu. A&nbsp;już z&nbsp;pewnością nie ojcu mojego dziecka. Nawet nie Jacksonowi &ndash; jedynej osobie, która wywoływała uśmiech na mojej twarzy w&nbsp;ciągu tych kilku trudnych miesięcy. Simon i&nbsp;Jackson są pewnie zadowoleni, że zniknęłam bez śladu.</p>

  <p class="txt-w">&ndash; Po prostu mnie wypuść &ndash; błagam ją &ndash; i&nbsp;wszystko będzie dobrze. Nikomu nie powiem.</p>

  <p class="txt-w">Na górze rozlega się głośny huk, który wyrywa ją z&nbsp;zamyślenia. Odsuwa się od mojego łóżka.</p>

  <p class="txt-w">&ndash; Muszę iść.</p>

  <p class="txt-w">Wciągam powietrze przez zęby.</p>

  <p class="txt-w">&ndash; Ale… pomożesz mi?</p>

  <p class="txt-w">&ndash; Tak &ndash; odpowiada. &ndash; Pomogę ci. Obiecuję.</p>

  <p class="txt-w">Zanim powiem cokolwiek jeszcze, Polly odwraca się i&nbsp;odchodzi. Ostatnią rzeczą, jaką słyszę, jest trzaśnięcie drzwi piwnicy.</p>
</div>


<div class="t-p" id="calibre_link-193">
  <h2 title="ROZDZIAŁ PIĘĆDZIESIĄTY TRZECI" class="calibre6" id="calibre_link-292"><a href="#calibre_link-194" class="calibre5">ROZDZIAŁ PIĘĆDZIESIĄTY TRZECI</a></h2>

  <p class="imie">Polly</p>

  <p class="txt-w">Przez cały wieczór Hank wypowiedział do mnie ze dwa zdania.</p>

  <p class="txt-w">Jest zły o&nbsp;to wszystko, co się dzieje. Że zagroziłam mu, że się zabiję, jeśli będzie próbował zawieźć Tegan do szpitala. Nie ma pewności, co planuję, ale nie chce brać w&nbsp;tym udziału. Niestety nie na tym polega małżeństwo.</p>

  <p class="txt-w">Kiedy po skończeniu sprzątania kuchni przychodzę do sypialni, mój mąż leży już w&nbsp;łóżku. Rozbieram się i&nbsp;wślizguję pod kołdrę do niego. Oczekuję, że się do mnie nachyli i&nbsp;pocałuje jak każdej nocy, gdy chodzimy spać razem. Ale nie robi tego. Po prostu leży i&nbsp;gapi się w&nbsp;sufit.</p>

  <p class="txt-w">&ndash; Hank? &ndash; odzywam się.</p>

  <p class="txt-w">Nie odpowiada.</p>

  <p class="txt-w">&ndash; Hank &ndash; ponawiam. &ndash; Wszystko w&nbsp;porządku?</p>

  <p class="txt-w">Nie odwraca się, by na mnie spojrzeć.</p>

  <p class="txt-w">&ndash; W&nbsp;naszej piwnicy jest uwięziona kobieta. Według ciebie <span class="kptl">TO</span> jest w&nbsp;porządku?</p>

  <p class="txt-w">Na moje policzki wypływa rumieniec.</p>

  <p class="txt-w">&ndash; Mówiłam ci, żebyś się tym nie przejmował. W&nbsp;końcu ją wypuścimy. Wszystko będzie dobrze.</p>

  <p class="txt-w">&ndash; Jakim sposobem ma być dobrze? &ndash; Siada i&nbsp;podpiera się na łokciu. &ndash; Wyjaśnij mi to.</p>

  <p class="txt-w">&ndash; Powiedziałam ci, że jej pomagam. Jest wdzięczna.</p>

  <p class="txt-w">&ndash; Nie kłam, Polly. &ndash; Jego twarz jest zaczerwieniona z&nbsp;gniewu. &ndash; Dźgnęła cię widelcem. Rzuciła w&nbsp;ciebie tym napojem, cokolwiek to było. Tak nie wygląda wdzięczność.</p>

  <p class="txt-w">&ndash; Po prostu mi zaufaj. Będzie dobrze.</p>

  <p class="txt-w">&ndash; Ciągle to powtarzasz. &ndash; Tym razem bruzda pomiędzy jego brwiami sięga aż na czoło. &ndash; Ale rzecz w&nbsp;tym, że im więcej nad tym rozmyślam, tym bardziej nie potrafię zrozumieć, jakim sposobem może się to nie skończyć dla nas wylądowaniem za kratkami. Chyba że…</p>

  <p class="txt-w">&ndash; Hank?</p>

  <p class="txt-w">W świetle księżyca jego oczy wyglądają na szkliste.</p>

  <p class="txt-w">&ndash; Chyba że ją zabijemy. &ndash; Głos się mu łamie. &ndash; Ale, Polly, ja nie chcę jej zabijać.</p>

  <p class="txt-w">&ndash; Hank…</p>

  <p class="txt-w">&ndash; To ci chodzi po głowie, prawda? &ndash; Teraz jego głos jest roztrzęsiony. &ndash; Tak to sobie wykombinowałaś. Pozbędziesz się jej i&nbsp;zachowasz sobie jej dziecko. &ndash; Zaciska mocno powieki. &ndash; Ale ze mnie idiota.</p>

  <p class="txt-w">&ndash; Mylisz się, Hank.</p>

  <p class="txt-w">&ndash; Nie wydaje mi się.</p>

  <p class="txt-w">&ndash; Cóż… &ndash; Wiercę się na materacu, który trzeszczy pod moim ciężarem. &ndash; Powiedzmy, że ją zabijemy…</p>

  <p class="txt-w">&ndash; Polly!</p>

  <p class="txt-w">&ndash; Ale tylko czysto hipotetycznie…</p>

  <p class="txt-w">&ndash; Nie. <span class="kptl">NIE</span>. &ndash; Stanowczo kręci głową. &ndash; Nawet hipotetycznie. Nie bierzemy tego pod uwagę, Polly. Mówię poważnie.</p>

  <p class="txt-w">&ndash; Jest całkiem sama, Hank &ndash; przekonuję go. &ndash; Powiedziała mi o&nbsp;tym. Nie wie nawet, kto jest ojcem dziecka. Piła whisky z&nbsp;piersiówki, którą nosi w&nbsp;torebce. Uważasz, że jest dobrym materiałem na matkę?</p>

  <p class="txt-w">&ndash; To nie my będziemy o&nbsp;tym decydować.</p>

  <p class="txt-w">&ndash; Nikt się nawet nie przejmie, kiedy zniknie. &ndash; Cóż, może jej brat. Nie wiem, czy powinnam jej wierzyć, gdy mówiła, że praktycznie nie mają kontaktu, zwłaszcza że wyglądał na dość mocno zaniepokojonego. Ale jestem pewna, że on w&nbsp;końcu się z&nbsp;tym pogodzi. &ndash; Nikogo nie obejdzie, że znikła z&nbsp;powierzchni ziemi.</p>

  <p class="txt-w">&ndash; <span class="kptl">MNIE</span> obejdzie.</p>

  <p class="txt-w">Jestem na niego tak wkurzona, że mam ochotę krzyczeć. Tegan ciągle powtarza, że nie chciała być matką i&nbsp;że ta ciąża to wpadka. A&nbsp;kiedy wspomniała, że nikt nie będzie za nią tęsknił, kiedy przepadnie, to zabrzmiało zupełnie, jakby&nbsp;dawała mi zgodę na… no sami wiecie. Tak łatwo byłoby się jej pozbyć. Założę się, że bez dziecka w&nbsp;brzuchu waży tyle co nic.</p>

  <p class="txt-w">Nigdy nie sądziłam, że Hank może być moją największą przeszkodą. Czy on nie rozumie, że to nasza szansa na zdobycie tego, o&nbsp;czym zawsze marzyliśmy?</p>

  <p class="txt-w">&ndash; Musisz mi zaufać w&nbsp;tej sprawie &ndash; mówię do niego. &ndash; Czy możesz mi choć raz zaufać?</p>

  <p class="txt-w">Spoglądam na jego pokrytą cieniami twarz. Kiedyś mi ufał. Przed „incydentem” byłam górą. Hank był dumny z&nbsp;faktu, że jego żona pracuje w&nbsp;szpitalu jako pielęgniarka, i&nbsp;chwalił się tym każdemu, kto chciał słuchać. Wystarczy, że przeciął się kartką i&nbsp;przybiegał do mnie. <em class="calibre1">Co mam robić, siostro Polly?</em></p>

  <p class="txt-w">Te czasy już minęły. Od tamtego pamiętnego dnia uważa mnie za emocjonalnie niestabilną. Nie wiem, czy jeszcze kiedykolwiek mi zaufa.</p>

  <p class="txt-w">&ndash; Jeśli ją stąd wywieziesz &ndash; grożę mu &ndash; zrobię to. Zabiję się. Przysięgam.</p>

  <p class="txt-w">&ndash; Tak &ndash; cedzi spiętym głosem. &ndash; Już mówiłaś.</p>

  <p class="txt-w">Leżymy bez słowa w&nbsp;ciemności i&nbsp;wpatrujemy się w&nbsp;sufit.</p>

  <p class="txt-w">&ndash; Polly &ndash; zaczyna po chwili cichym głosem &ndash; nie możesz skrzywdzić tej kobiety.</p>

  <p class="txt-w">&ndash; Nie skrzywdzę.</p>

  <p class="txt-w">Przekręca głowę, aby na mnie spojrzeć.</p>

  <p class="txt-w">&ndash; Mówię poważnie. Nie życzę sobie, żebyś tknęła ją choć palcem.</p>

  <p class="txt-w">Głęboka bruzda pomiędzy brwiami mojego męża wygląda teraz jak krater. Jest naprawdę wściekły i&nbsp;jedynym sposobem na zakończenie tej dyskusji jest powiedzenie mu tego, co chce usłyszeć.</p>

  <p class="txt-w">&ndash; Rozumiem, Hank &ndash; mówię. &ndash; Nie skrzywdzę jej.</p>

  <p class="txt-w">Jeśli to ma mu pomóc, żeby spokojnie przespać tę noc, ofiaruję mu to. W&nbsp;końcu robię to dla niego. Dla <span class="kptl">NAS</span>. On o&nbsp;tym wie i&nbsp;nigdy nie stanie przeciwko mnie. Jestem dla niego wszystkim i&nbsp;nigdy by mi tego nie zrobił. Zbyt się boi, że może mnie stracić.</p>

  <p class="txt-w">Doskonale wie, jak to się skończy. A&nbsp;kiedy przyjdzie co do czego, pomoże mi się też pozbyć ciała.</p>

  <p class="txt-w">Już wkrótce nasza rodzina będzie w&nbsp;komplecie, tak jak przepowiedziała moja mama.</p>
</div>


<div class="t-p" id="calibre_link-195">
  <h2 title="ROZDZIAŁ PIĘĆDZIESIĄTY CZWARTY" class="calibre6" id="calibre_link-293"><a href="#calibre_link-196" class="calibre5">ROZDZIAŁ PIĘĆDZIESIĄTY CZWARTY</a></h2>

  <p class="imie">Polly</p>

  <p class="txt-w">Nie mogę przestać myśleć o&nbsp;mojej rozmowie z&nbsp;Hankiem.</p>

  <p class="txt-w">Po godzinie przewracania się z&nbsp;boku na bok on w&nbsp;końcu zasnął, ale ja leżę bezsennie. Nie martwię się, że Hank się ode mnie odwróci &ndash; tej jednej rzeczy nigdy nie zrobi &ndash; ale w&nbsp;głowie wciąż kłębią mi się czarne scenariusze. Jednak największy problem ze wszystkich jest jasny jak słońce:</p>

  <p class="txt-w">Tegan może się uwolnić.</p>

  <p class="txt-w">Posadzenie jej na tym wózku inwalidzkim to był zły pomysł, teraz to widzę. Myślałam, że w&nbsp;ten sposób trochę się porusza i&nbsp;dobrze jej to zrobi na przepływ krwi w&nbsp;żyłach, ale kiedy rzuciła się na mnie z&nbsp;tą strzykawką, zrozumiałam, że jest bardziej waleczna, niż zakładałam. Nie pozwolę jej wrócić na ten wózek, dla własnego bezpieczeństwa, ale to może nie wystarczyć. Może i&nbsp;ma złamaną kostkę i&nbsp;jest w&nbsp;zaawansowanej ciąży, ale jest też bardzo młoda i&nbsp;ma dwie zdrowe ręce i&nbsp;jedną nogę. I&nbsp;jest w&nbsp;desperacji. Jeśli strach ją do tego zmusi, może być w&nbsp;stanie wejść po tych schodach i&nbsp;uciec.</p>

  <p class="txt-w">Czułabym się pewniej, gdyby drzwi do piwnicy miały zamek. Ale nie mają, a&nbsp;przecież Hank teraz go nie wstawi. Nie zgodziłby się, nawet gdybym go poprosiła. Dopóki te drzwi nie są zamknięte, Tegan może uciec w&nbsp;każdej chwili. Nawet w&nbsp;tym momencie może się wymykać przez drzwi frontowe.</p>

  <p class="txt-w">Ta myśl sprawia, że siadam wyprostowana jak rażona prądem.</p>

  <p class="txt-w">Hank jęczy przez sen i&nbsp;przewraca się na bok. Może ma jakiś zły sen, ale najważniejsze, że nadal śpi. Dużo mniej niż ja przejmuje się faktem, że Tegan może zwiać. Że tak po prostu możemy stracić szansę na pełną rodzinę.</p>

  <p class="txt-w">Chyba że zrobię coś, żeby temu zapobiec.</p>

  <p class="txt-w">Najciszej jak potrafię, aby nie obudzić męża, wychodzę z&nbsp;łóżka. Wsuwam stopy w&nbsp;kapcie, ale po namyśle postanawiam pójść boso. Wychodzę z&nbsp;sypialni i&nbsp;zamykam za sobą drzwi.</p>

  <p class="txt-w">Oczywiście każdy stopień wydaje dźwięk, kiedy na nim staję. Nasz dom jest stary jak świat, ale bardzo go kochamy. A&nbsp;któregoś dnia, gdy będzie miał czas i&nbsp;pieniądze, Hank wyremontuje go, tak jak obiecał. Jednak nie sądzę, by w&nbsp;najbliższym czasie miał więcej wolnych chwil, bo przecież nasze dziecko jest już w&nbsp;drodze.</p>

  <p class="txt-w">Na parterze domu panuje błogosławiona cisza. Skradam się pod drzwi piwnicy, nadal są zamknięte. Nie ma żadnych oznak tego, że Tegan mogła uciec. Żadnej zbliżającej się katastrofy.</p>

  <p class="txt-w">Jestem bezpieczna. Na razie.</p>

  <p class="txt-w">Czuję pod bosymi stopami lodowaty chłód podłogi, gdy przechodzę do szafki, w&nbsp;której Hank trzyma skrzynkę z&nbsp;narzędziami. Mój mąż uwielbia majsterkowanie i&nbsp;jego skrzynka waży prawie tyle co ja, ale udaje mi się ją wyciągnąć z&nbsp;szafki i&nbsp;postawić na podłodze. Otwieram ją i&nbsp;przeglądam zawartość, szukając konkretnego narzędzia.</p>

  <p class="txt-w">Młotka.</p>

  <p class="txt-w">Nie zajmuje mi to długo, ponieważ to największy przedmiot w&nbsp;skrzynce. To standardowy młotek, ale przysięgam, że jest większy od każdego zwykłego młotka. Nadal mam w&nbsp;pamięci obraz grubych palców Hanka zaciśniętych na jego trzonku, gdy przybijał gwoździe do tej właśnie szafki, którą zbudował własnymi rękami.</p>

  <p class="txt-w">Podnoszę narzędzie i&nbsp;testuję w&nbsp;dłoniach jego ciężar. O&nbsp;tak, nada się idealnie.</p>

  <p class="txt-w">Zawiasy drzwi piwnicznych skrzypią nieco, kiedy je uchylam i&nbsp;wślizguję się do środka. Wstrzymuję oddech i&nbsp;nasłuchuję odgłosów Tegan z&nbsp;dołu. Jednak panuje całkowita cisza. Ledwie dolatują do mnie dźwięki jej oddechu. W&nbsp;piwnicy jest bardzo ciemno, więc idąc na dół, trzymam się kurczowo poręczy. Nie ośmielam się zapalić światła &ndash; wsypałam jej niewielką ilość benadrylu do kolacji, ale prawie jej nie tknęła, więc nie mam pewności, czy będzie mocno spać. Staram się być tak cicho, jak to tylko możliwe, chociaż jestem przekonana, że w&nbsp;piętę mojej prawej stopy weszła mi maleńka drzazga.</p>

  <p class="txt-w">Jestem na dole.</p>

  <p class="txt-w">Tegan mocno śpi. Chociaż nie zjadła benadrylu, dźwięk jej głębokich wdechów i&nbsp;wydechów roznosi się po piwnicy. Do środka wpada cieniutka smużka światła księżycowego, która wystarczy, by moje przyzwyczajone do ciemności oczy zobaczyły wybrzuszenie w&nbsp;okolicach jej talii i&nbsp;gładkie kontury jej twarzy. Chociaż w&nbsp;pomieszczeniu panuje raczej niska temperatura, jej czoło zroszone jest potem.</p>

  <p class="txt-w">Przenoszę wzrok na jej nogi. Na lewej stopie, która niemal na pewno jest złamana, nadal tkwi ten but. Nie może na niej stanąć &ndash; tego jestem pewna. Ale prawa jest całkiem zdrowa, chociaż spuchnięta z&nbsp;powodu ciąży. Gdyby zdołała podczołgać się do schodów, potrafię sobie wyobrazić, że wciągnęłaby się na górę, opierając się na poręczy. Czas, kiedy dziecko się już urodzi, będzie wyjątkowo problematyczny, ponieważ nie będzie już musiała dźwigać tego wielkiego ciężaru, który ciągnął ją w&nbsp;dół.</p>

  <p class="txt-w">I wtedy będziemy mieli duże kłopoty.</p>

  <p class="txt-w">Ale gdyby jej druga noga nie była sprawna… Cóż, to dałoby mi pewność, że nie będzie w&nbsp;stanie stąd wyjść, dopóki my nie będziemy gotowi, by ją stąd wypuścić.</p>

  <p class="txt-w">Nie mam zamiaru łamać jej nogi. Nie jestem przecież kompletną psychopatką. Poza tym nie sądzę, żeby młotek poradził sobie z&nbsp;tymi dwiema mocnymi kośćmi w&nbsp;nodze &ndash; piszczelową i&nbsp;strzałkową. Najpewniej tylko je lekko uszkodzę albo poobijam, żeby pozbyła się złudzeń o&nbsp;ucieczce. Muszę podejść do tego strategicznie.</p>

  <p class="txt-w">Myślałam o&nbsp;tym i&nbsp;doszłam do wniosku, że najlepiej będzie złamać jej prawą rzepkę. Rzepka do delikatna kość i&nbsp;młotek z&nbsp;łatwością ją zmiażdży &ndash; w&nbsp;końcu nie bez powodu gangsterzy są znani z&nbsp;tego rodzaju działań. A&nbsp;ze złamaną rzepką nie będzie w&nbsp;stanie poruszać prawą nogą. Chodzenie na niej będzie praktycznie niemożliwe, zwłaszcza jeśli nie&nbsp;będzie mogła się wesprzeć na lewej.</p>

  <p class="txt-w">Z dwiema złamanymi nogami Tegan naprawdę będzie zdana na naszą łaskę.</p>

  <p class="txt-w">Muszę to zrobić. Wydaje się to okrutne, przyznaję, ale nie mam wyboru. Tegan może albo dać nam wszystko, o&nbsp;czym kiedykolwiek marzyliśmy, albo zniszczyć moją rodzinę i&nbsp;wysłać mnie do więzienia. To jedyny sposób, żeby się chronić. Przykro mi, że Tegan będzie musiała cierpieć, ale przecież już teraz jest obolała. Czym jest trochę więcej bólu?</p>

  <p class="txt-w">To ten jeden przypadek, gdy cel naprawdę uświęca środki. Tegan będzie okropną matką dla tej małej dziewczynki, bazując na wszystkim, czego się o&nbsp;niej dowiedziałam. A&nbsp;co, jeśli będzie prowadziła na podwójnym gazie i&nbsp;następnym razem zabije je obie?</p>

  <p class="txt-w">Unoszę młotek nad głowę i&nbsp;ustawiam tak, żeby po opuszczeniu wylądował dokładnie na jej prawym kolanie. Uderzenie z&nbsp;pewnością ją obudzi, ale wtedy będzie już za późno &ndash; rzepka będzie zmiażdżona. Trzęsą mi się ręce, biorę głęboki wdech. Na trzy…</p>

  <p class="txt-w">Dwa…</p>

  <p class="txt-w">Jeden…</p>

  <p class="txt-w">Tegan wierci się na łóżku i&nbsp;wydaje z&nbsp;ciebie cichy jęk. Przewraca się w&nbsp;pościeli i&nbsp;na moment wykrzywia twarz. Już wcześniej wyglądała młodo, ale teraz, w&nbsp;świetle księżyca, wygląda jeszcze młodziej. Jakby wciąż była nastolatką. Dzieckiem. Drżą jej powieki i&nbsp;wzdycha lekko.</p>

  <p class="txt-w">O mój Boże, co ja robię?</p>

  <p class="txt-w">Zwalniam uścisk na młotku i&nbsp;opuszczam ręce wzdłuż ciała. Nie mogę uwierzyć w&nbsp;to, co prawie zrobiłam. Niemal zmiażdżyłam ludzką nogę młotkiem &ndash; celowo! Moja mama, która zajmowała to łóżko przed Tegan, wstydziłaby się za mnie. Jestem pielęgniarką, na litość boską! Mam pomagać chorym dochodzić do zdrowia, a&nbsp;nie…</p>

  <p class="txt-w">Cofam się od łóżka z&nbsp;ciężarem w&nbsp;piersi. Może Hank miał rację, może to zaszło za daleko. Jednak nie ma innego wyjścia z&nbsp;tej sytuacji. Nie chcę skrzywdzić Tegan, ale co innego mogę zrobić? Nie ma możliwości, żebyśmy mogli zachować dziecko, jeśli Tegan pozostanie przy życiu.</p>

  <p class="txt-w">Przełykam żółć, która nagromadziła mi się w&nbsp;gardle. Może nie jestem w&nbsp;stanie złamać rzepki w&nbsp;kolanie Tegan, ale w&nbsp;najbliższej przyszłości będę musiała podjąć trudniejsze decyzje. Nie pozwolę na to, żeby ta dziewczyna odebrała mi wszystko, o&nbsp;czym zawsze marzyłam.</p>
</div>


<div class="t-p" id="calibre_link-197">
  <h1 title="CZĘŚĆ CZWARTA" class="calibre4" id="calibre_link-294"><a href="#calibre_link-198" class="calibre5">CZĘŚĆ CZWARTA</a></h1>

  <p class="data_pod_czescia">Cztery dni po wypadku</p>
</div>


<div class="t-p" id="calibre_link-199">
  <h2 title="ROZDZIAŁ PIĘĆDZIESIĄTY PIĄTY" class="calibre6" id="calibre_link-295"><a href="#calibre_link-200" class="calibre5">ROZDZIAŁ PIĘĆDZIESIĄTY PIĄTY</a></h2>

  <p class="imie">Tegan</p>

  <p class="txt-w">Źle się czuję.</p>

  <p class="txt-w">To moja pierwsza myśl rano po przebudzeniu. Źle się czuję. Coś jest bardzo nie tak.</p>

  <p class="txt-w">Świat wygląda dziwnie. Czuję się tak, jakbym znajdowała się w&nbsp;akwarium i&nbsp;patrzyła na zewnątrz przez kilka metrów wody. I&nbsp;nie mogę się przestać trząść. Całe moje ciało dygocze. Nie czułam się dobrze od czasu zderzenia z&nbsp;tamtym drzewem, ale to zupełnie inna jakość złego samopoczucia. Jedyny pozytyw jest taki, że ból w&nbsp;lewej nodze zdaje się ustępować.</p>

  <p class="txt-w">Kładę dłoń na brzuchu, żeby poczuć Tuńkę. Początkowo nic nie czuję, ale po chwili pojawia się maluteńkie, najdelikatniejsze kopnięcie. Bardzo słabe. Nie kopniak godny gwiazdy futbolu, jakimi raczyła mnie jeszcze tydzień czy dwa temu. To oczywiste, że cokolwiek ma wpływ na mnie, ma też wpływ na moje dziecko.</p>

  <p class="txt-w">Co jest ze mną nie tak?</p>

  <p class="txt-w">Przewracam głowę na bok i&nbsp;ku mojemu przerażeniu zauważam, że obok mojego łóżka stoi Simon Lamar. Wzdrygam się z&nbsp;zaskoczenia. Co on tu robi? Ma na sobie garnitur, ręce skrzyżował na piersi, a&nbsp;na jego ustach igra złowieszczy uśmiech. W&nbsp;ręce trzyma skórzaną aktówkę i&nbsp;stojąc nade mną, otwiera ją i&nbsp;wyciąga ze środka plik kartek.</p>

  <p class="txt-w"><em class="calibre1">Powinnaś była przyjąć moją ofertę, kiedy był na to czas. A&nbsp;teraz jesteś w&nbsp;dupie. ZNOWU.</em></p>

  <p class="txt-w">Następnie wyciąga z&nbsp;kieszeni zapalniczkę &ndash; tę samą, którą podarował mi Jackson &ndash; i&nbsp;przykłada ogień do kartek. Natychmiast zajmują się płomieniami, które wzbijają się w&nbsp;górę.</p>

  <p class="txt-w">Otwieram usta do krzyku, ale nim to zrobię, Simon znika. Zamiast niego przy moim łóżku jest tylko ciemny cień.</p>

  <p class="txt-w">O Boże, mam halucynacje.</p>

  <p class="txt-w">Próbuję zmienić pozycję na wygodniejszą, ale nie jest to łatwe, wziąwszy pod uwagę, że cały czas się trzęsę. Zalewają mnie jednocześnie fale zimna i&nbsp;gorąca. Strasznie dziwne uczucie. Chce mi się pić, ale zarazem czuję, że jeśli się czegokolwiek napiję, to zwymiotuję.</p>

  <p class="txt-w">Kiedy się obracam, zauważam, że ból w&nbsp;lewej nodze nie jest nawet w&nbsp;części tak uciążliwy jak wcześniej. I&nbsp;nagle dociera do mnie, że w&nbsp;ogóle nie czuję tej nogi, ani bólu, ani niczego innego.</p>

  <p class="txt-w">Nie jest dobrze.</p>

  <p class="txt-w">Zerkam na lewą stopę, która nadal jest schowana w&nbsp;bucie, ponieważ nie pozwoliłam Polly go zdjąć. Teraz tego żałuję. Próbuję poruszać palcami u&nbsp;stopy. Ruszają się? Nie wydaje mi się.</p>

  <p class="txt-w">Coś jest naprawdę bardzo nie tak.</p>

  <p class="txt-w">&ndash; Polly! &ndash; próbuję zawołać, ale z&nbsp;moich ust wydobywa się tylko zachrypnięty szept.</p>

  <p class="txt-w">Podciągam kołdrę pod szyję, ale natychmiast robi mi się za gorąco, więc ją odpycham. Nie mogę zrobić nic, by ułożyć się wygodnie. Temperatura mi skacze. Gdzieś z&nbsp;tyłu głowy pojawia się myśl, że jestem bardzo chora, ale nie mogę przebić się przez mgłę mózgową na tyle, by spanikować, choć chyba właśnie to powinnam teraz zrobić.</p>

  <p class="txt-w">Po czasie, który wydaje się wiecznością, drzwi do piwnicy się otwierają. Radosny głos Polly dolatuje do mnie z&nbsp;góry.</p>

  <p class="txt-w">&ndash; Dzień dobry!</p>

  <p class="txt-w">Poprzez skłębione chmury w&nbsp;mojej głowie przypominam sobie naszą wczorajszą rozmowę. Podjęłam ostatnią próbę wybłagania jej, by zabrała mnie do szpitala. Powiedziała, że to zrobi. Mam nadzieję, że mówiła prawdę.</p>

  <p class="txt-w">&ndash; Tegan? &ndash; Zatrzymuje się u&nbsp;stóp mojego szpitalnego łóżka i&nbsp;przygląda mi się. &ndash; Wszystko w&nbsp;porządku?</p>

  <p class="txt-w">Otwieram usta, ale nie wydobywa się z&nbsp;nich żaden dźwięk. Kręcę więc tylko głową.</p>

  <p class="txt-w">Okrąża łóżko i&nbsp;przykłada lodowatą dłoń do mojego czoła. Otwiera szeroko oczy.</p>

  <p class="txt-w">&ndash; Jesteś rozpalona.</p>

  <p class="txt-w">&ndash; Na-naprawdę? &ndash; charczę.</p>

  <p class="txt-w">Polly wiedzie wzrokiem przez całą długość łóżka i&nbsp;zatrzymuje go na końcu, w&nbsp;miejscu, w&nbsp;którym spod kołdry wystaje mój but. Podchodzi do niego, a&nbsp;ja niemrawo protestuję. Kładzie jedną rękę na moim wykończonym czarnym futerkiem kozaku. Po czym ciągnie za niego &ndash; mocno &ndash; aż schodzi ze stopy.</p>

  <p class="txt-w">Spodziewałam się, że będzie bolało, a&nbsp;kiedy nie czuję bólu, jest to najbardziej przerażająca rzecz ze wszystkiego.</p>

  <p class="txt-w">Teraz widzę, jak czerwona i&nbsp;spuchnięta jest moja lewa łydka. Polly zdejmuje mi skarpetkę, a&nbsp;z moich ust wydobywa się okrzyk. Moja ekstremalnie spuchnięta i&nbsp;ciemnoczerwona, praktycznie fioletowa stopa jest wygięta w&nbsp;prawo pod przerażającym kątem, a&nbsp;wyeksponowana strona to otwarta rana. Nawet z&nbsp;drugiego końca łóżka widzę gęsty, żółtawy płyn, który się z&nbsp;niej sączy.</p>

  <p class="txt-w">&ndash; Jest zainfekowana &ndash; oznajmia Polly oszołomionym głosem.</p>

  <p class="txt-w">Ale odkrycie.</p>

  <p class="txt-w">&ndash; Szpital &ndash; wyduszam. &ndash; O-obiecałaś.</p>

  <p class="txt-w">Wpatruje się w&nbsp;moją stopę z&nbsp;zaciśniętymi ustami.</p>

  <p class="txt-w">&ndash; Potrzebne ci antybiotyki.</p>

  <p class="txt-w">Racja. Potrzebne mi. Muszę jechać do szpitala i&nbsp;dostać antybiotyki.</p>

  <p class="txt-w">&ndash; Szpital. &ndash; To wszystko, co jestem w&nbsp;stanie z&nbsp;siebie wydobyć.</p>

  <p class="txt-w">Polly milczy przez chwilę.</p>

  <p class="txt-w">&ndash; Racja. Szpital.</p>

  <p class="txt-w">Och, dzięki Bogu.</p>

  <p class="txt-w">Polly jeszcze przez dobrą minutę przygląda się mojej stopie, po czym odwraca się i&nbsp;bez słowa idzie na górę. Mam nadzieję, że dzwoni po karetkę. Bo jeśli nie, to nie wyjdę stąd żywa. Ani moje dziecko.</p>
</div>


<div class="t-p" id="calibre_link-201">
  <h2 title="ROZDZIAŁ PIĘĆDZIESIĄTY SZÓSTY" class="calibre6" id="calibre_link-296"><a href="#calibre_link-202" class="calibre5">ROZDZIAŁ PIĘĆDZIESIĄTY SZÓSTY</a></h2>

  <p class="imie">Polly</p>

  <p class="txt-w">To wszystko wina Tegan.</p>

  <p class="txt-w">Gdyby od razu pozwoliła mi zdjąć sobie ten przeklęty but, mogłabym oczyścić ranę i&nbsp;ją zdezynfekować. Wtedy nie wdałaby się ta infekcja. Ale ona w&nbsp;tym swoim oślim uporze nie dała mi jej zobaczyć &ndash; jak dziecko. I&nbsp;ta dziewczyna uważa, że jest wystarczająco odpowiedzialna, by być matką? Ponury żart. To dziecko nie przeżyłoby tygodnia.</p>

  <p class="txt-w">Oczywiście teraz mam dylemat. Tegan jest chora. Powinnam się była domyślić, kiedy w&nbsp;nocy zauważyłam jej spocone czoło, ale w&nbsp;tamtej chwili nie myślałam jasno. Fakt jest taki, że ma w&nbsp;stopie ostrą infekcję. Obawiam się też, że z&nbsp;powodu braku ruchu wywołanego złamaniem mogło dojść do zakrzepu krwi. Nie mam wątpliwości, że jeśli czegoś nie zrobię, ona umrze. A&nbsp;jeśli ona umrze, nasze dziecko umrze razem z&nbsp;nią. Mogłabym spróbować zrobić cesarkę, żeby uratować płód, ale to ostateczność.</p>

  <p class="txt-w">Muszę podać jej leki. Jak najszybciej.</p>

  <p class="txt-w">Przy śniadaniu Hank prawie się do mnie nie odzywa. Przygotowuję mu jajka i&nbsp;bekon, jak lubi, a&nbsp;on zjada bez słowa. Ciągle tylko rzuca mi nieprzeniknione spojrzenia. Dopiero kiedy talerz jest całkiem pusty, odzywa się:</p>

  <p class="txt-w">&ndash; Nie zanosisz jedzenia Tegan?</p>

  <p class="txt-w">&ndash; Już jej zaniosłam &ndash; odpowiadam.</p>

  <p class="txt-w">Robi ruch, jakby chciał otrzeć usta wierzchem dłoni, ale mityguje się, sięga po serwetkę i&nbsp;robi z&nbsp;niej użytek. Umie jeść, nie brudząc sobie przynajmniej brody. Ludzie uważają, że jest jakimś nieogarniętym ogrem, ale to całkowita nieprawda.</p>

  <p class="txt-w">&ndash; Dobrze się czuje?</p>

  <p class="txt-w">Nie mogę powiedzieć Hankowi, że Tegan ma infekcję. Gdybym to zrobiła, uparłby się, że dziewczyna musi trafić do szpitala. Zupełnie jakby w&nbsp;ogóle go już nie obchodziło to, że oboje możemy pójść za to siedzieć na bardzo długi czas. Jedyną rzeczą, która powstrzymuje go od natychmiastowego wezwania karetki, jest moja groźba popełnienia samobójstwa.</p>

  <p class="txt-w">&ndash; Nic jej nie jest &ndash; odpowiadam. &ndash; Zdrowa jak rybka.</p>

  <p class="txt-w">Mruczy coś pod nosem, jakby mi nie wierzył, ale nie ma też pojęcia o&nbsp;tym, co się dzieje. Domyśla się, że Tegan nie chce być w&nbsp;naszej piwnicy, ale nie wie, jak bardzo jest chora. Jednak zrobię wszystko jak należy. Nie pozwolę umrzeć mojemu dziecku.</p>

  <p class="txt-w">Hank zgrzyta nogami krzesła o&nbsp;podłogę, gdy wstaje. Przechodzi do przedpokoju i&nbsp;zdejmuje kurtkę z&nbsp;wieszaka. Odprowadzam go do drzwi, żeby się upewnić, że odjedzie. Dopiero potem zrobię to, co mam do zrobienia.</p>

  <p class="txt-w">&ndash; Miłego dnia &ndash; rzucam. &ndash; Do zobaczenia wieczorem.</p>

  <p class="txt-w">Podnosi na mnie wzrok. Wpatruje się we mnie przez dłuższą chwilę, jakby szukał właściwych słów, by odpowiedzieć.</p>

  <p class="txt-w">&ndash; Kocham cię, Polly &ndash; mówi w&nbsp;końcu.</p>

  <p class="txt-w">Nie wiem, dlaczego mi to powiedział. Przez całe rano wydawał się na mnie wkurzony. Robi mi się trochę nieswojo, ale odpycham od siebie to uczucie.</p>

  <p class="txt-w">&ndash; Ja ciebie też. &ndash; Zwilżam wargi językiem. &ndash; Wiesz, że robię to dla ciebie. Dla nas.</p>

  <p class="txt-w">&ndash; Wiem &ndash; odpowiada cicho.</p>

  <p class="txt-w">Po czym odwraca się i&nbsp;nie mówiąc już nic więcej, opuszcza dom. Może wreszcie zrozumiał. Ale nadal nie do końca mu ufam.</p>

  <p class="txt-w">Podchodzę do okna i&nbsp;obserwuję, jak wsiada do auta i&nbsp;odjeżdża. Stoję i&nbsp;patrzę, jak światła znikają w&nbsp;oddali. Muszę się upewnić, że odjechał. Bo nie może być świadkiem tego, co zaraz zrobię.</p>
</div>


<div class="t-p" id="calibre_link-203">
  <h2 title="ROZDZIAŁ PIĘĆDZIESIĄTY SIÓDMY" class="calibre6" id="calibre_link-297"><a href="#calibre_link-204" class="calibre5">ROZDZIAŁ PIĘĆDZIESIĄTY SIÓDMY</a></h2>

  <p class="imie">Polly</p>

  <p class="txt-w">Na górze mamy drugą sypialnię. Kiedyś sobie wyobrażaliśmy, że urządzimy ją jako pokoik dla naszego pierwszego dziecka, Hank nawet wspominał o&nbsp;rozbudowie, gdybyśmy mieli ich więcej, ale życie potoczyło się inaczej. Więc stała się gabinetem.</p>

  <p class="txt-w">Nie, żeby któreś z&nbsp;nas potrzebowało gabinetu. Hank jest mechanikiem samochodowym. A&nbsp;ja… cóż, chwilowo jestem nikim. Kiedy byłam pielęgniarką, też do niczego nie był mi potrzebny gabinet. Ale kiedy pomagałam Hankowi z&nbsp;księgami rachunkowymi, pracowałam przy biurku. Trzymam też w&nbsp;nim ważne dokumenty.</p>

  <p class="txt-w">I właśnie tego w&nbsp;tej chwili szukam.</p>

  <p class="txt-w">Siadam przy biurku w&nbsp;gabinecie i&nbsp;przeglądam dokumenty zgromadzone w&nbsp;górnej szufladzie. Nie korzystałam z&nbsp;niej już od jakiegoś czasu, więc znalezienie tego, czego szukam, nie trwa długo. Wyciągam szukaną kartkę i&nbsp;kładę ją przed sobą. Następnie wybieram numer w&nbsp;telefonie.</p>

  <p class="txt-w">&ndash; Apteka Walgreens &ndash; odzywa się surowy kobiecy głos.</p>

  <p class="txt-w">&ndash; Halo. &ndash; Ściskam w&nbsp;ręce papier. &ndash; Mówi doktor Chloe Passaro. Chciałabym zamówić lek dla pacjentki.</p>

  <p class="txt-w">&ndash; Oczywiście. Nazwisko pacjentki?</p>

  <p class="txt-w">&ndash; Polly Thompson. &ndash; Podaję jej też swoją datę urodzenia.</p>

  <p class="txt-w">&ndash; W&nbsp;porządku &ndash; odzywa się aptekarka. &ndash; Co chciałaby pani zamówić?</p>

  <p class="txt-w">&ndash; Cefaleksyna, pięćset miligramów dwa razy dziennie &ndash; informuję. &ndash; Proszę o&nbsp;czternaście tabletek. Bez dolewek.</p>

  <p class="txt-w">&ndash; To wszystko?</p>

  <p class="txt-w">Waham się. Moim drugim zmartwieniem była możliwość zrobienia się zakrzepu w&nbsp;żyle, ale bez diagnostyki ultrasonograficznej wolałabym nie podawać jej pełnej dawki leku rozrzedzającego krew. Jednak profilaktyczna dawka to co innego.</p>

  <p class="txt-w">&ndash; Czy macie ampułkostrzykawki z&nbsp;enoksaparyną? &ndash; pytam.</p>

  <p class="txt-w">&ndash; Mamy, pani doktor.</p>

  <p class="txt-w">Zamawiam ilość, która wystarczy na miesiąc. Do tego czasu będzie już po wszystkim, tak czy inaczej.</p>

  <p class="txt-w">&ndash; Dziękuję, pani doktor &ndash; mówi farmaceutka. &ndash; Proszę jeszcze o&nbsp;pani numer identyfikacyjny.</p>

  <p class="txt-w">Zerkam na dokument przede mną, zawierający wszystkie informacje identyfikacyjne doktor Passaro, z&nbsp;których korzystałam, gdy zamawiałam leki w&nbsp;jej imieniu. Oczywiście wtedy zawsze przedstawiałam się jako „Polly, pielęgniarka pracująca z&nbsp;doktor Passaro”. Jednak w&nbsp;tej sytuacji to by nie wypaliło.</p>

  <p class="txt-w">Kobieta notuje wszystkie dane lekarki, a&nbsp;ja spodziewam się, że po południu dostanę telefon z&nbsp;informacją, że zamówienie już na mnie czeka. Tylko że antybiotyki nie będą dla mnie. Będą dla Tegan. Sprawdziłam, które są najbezpieczniejsze do zażywania przez pacjentkę w&nbsp;ciąży z&nbsp;infekcją skórną, i&nbsp;te właśnie zamówiłam. Biorąc pod uwagę, jak bardzo jest chora, boję się, że infekcja mogła się już przenieść do krwi, co by oznaczało, że gdyby była w&nbsp;szpitalu, z&nbsp;pewnością podawano by jej antybiotyki dożylnie. Ale w&nbsp;naszej sytuacji to najlepsze, co mogę zrobić.</p>

  <p class="txt-w">Podszywanie się pod lekarkę, z&nbsp;którą nie pracuję od lat, jest ryzykowne, ale bez przesady. Nie kupuję narkotyków ani niczego, co mogłoby wzbudzić podejrzenia. Poprosiłam tylko o&nbsp;antybiotyki na tydzień i&nbsp;małą dawkę środka przeciwzakrzepowego. Doktor Passaro nigdy się o&nbsp;tym nie dowie.</p>

  <p class="txt-w">Teraz, gdy załatwiłam już sprawę antybiotyków, skradam się do piwnicy, by sprawdzić, co z&nbsp;Tegan. Proponowałam jej śniadanie, ale była w&nbsp;takim stanie, że bałam się, że się zakrztusi. Udało mi się ją przekonać do wypicia odrobiny wody.</p>

  <p class="txt-w">Od razu zasnęła. Jej powieki poruszają się z&nbsp;każdym oddechem, a&nbsp;policzki są zarumienione. Mam termometr w&nbsp;apteczce, ale boję się zmierzyć jej gorączkę. Po dotyku poznaję, że jest bardzo wysoka.</p>

  <p class="txt-w">&ndash; Tegan. &ndash; Szturcham ją lekko. &ndash; Tegan?</p>

  <p class="txt-w">Odsuwam kołdrę z&nbsp;jej lewej kostki. Kiedy spojrzałam na nią po raz pierwszy, próbowałam ukryć swoją reakcję, ale widok był okropny. Skóra jest czerwona i&nbsp;lśniąca, a&nbsp;kiedy przyciskam palce do tętnicy w&nbsp;stopie, nie wyczuwam pulsu. A&nbsp;ta rana z&nbsp;wypadku wygląda strasznie. Sączy się z&nbsp;niej spora ilość ropy i&nbsp;nie mam pewności, jak daleko sięga zakażenie &ndash; może nawet do kości. Gdybym zabrała ją do szpitala, istniałaby całkiem duża szansa, że straciłaby tę stopę.</p>

  <p class="txt-w">Wyciągam zestaw do pierwszej pomocy z&nbsp;szafki pod umywalką w&nbsp;łazience i&nbsp;robię, co mogę, żeby oczyścić ranę. Polewam ją ciepłą wodą i&nbsp;dezynfekuję betadyną, chociaż sama widzę, że jest już za późno. Kiedy kończę, delikatnie robię opatrunek.</p>

  <p class="txt-w">Najgorsze jest to, że przez ten cały czas Tegan nawet nie drgnęła.</p>

  <p class="txt-w">Przygryzam wargę, próbując przemyśleć kolejny krok. Wreszcie podchodzę do szafki nocnej stojącej obok łóżka i&nbsp;szperam w&nbsp;dolnej szufladzie. Wyciągam z&nbsp;niej stetoskop&nbsp;i wkładam oliwki do uszu. Przykładam głowicę do brzucha Tegan i&nbsp;nasłuchuję z&nbsp;zamkniętymi oczami.</p>

  <p class="txt-w">Słyszę bicie serca. Słabe, ale dające się wychwycić.</p>

  <p class="txt-w">Z dzieckiem wszystko w&nbsp;porządku.</p>

  <p class="txt-w">Ale nie potrwa to długo. Muszę natychmiast podać jej te antybiotyki i&nbsp;wydobyć z&nbsp;niej to dziecko, zanim będzie za późno.</p>
</div>


<div class="t-p" id="calibre_link-205">
  <h2 title="ROZDZIAŁ PIĘĆDZIESIĄTY ÓSMY" class="calibre6" id="calibre_link-298"><a href="#calibre_link-206" class="calibre5">ROZDZIAŁ PIĘĆDZIESIĄTY ÓSMY</a></h2>

  <p class="imie">Tegan</p>

  <p class="txt-w">Drzemałam przez całe rano.</p>

  <p class="txt-w">Jak przez mgłę kojarzę, że Polly robiła coś z&nbsp;moją lewą kostką. Bolało mnie na tyle, że się zbudziłam, ale nie miałam siły z&nbsp;nią rozmawiać, więc tylko leżałam i&nbsp;pozwalałam jej robić to, co konieczne. Nie było sensu z&nbsp;nią walczyć. W&nbsp;którymś momencie przyszła i&nbsp;zaproponowała mi coś do jedzenia, ale nie miałam apetytu. Wmusiła we mnie kilka łyków wody, lecz nie byłam w&nbsp;stanie zupełnie nic przełknąć.</p>

  <p class="txt-w">Mam nadzieję, że wezwała karetkę. Muszę wierzyć, że nie pozwoli mi tu umrzeć.</p>

  <p class="txt-w">Ale nie jestem już tego taka pewna.</p>

  <p class="txt-w">Uchylam wreszcie powieki na dźwięk otwieranych drzwi do piwnicy i&nbsp;ciężkich kroków lądujących na stopniach. Przez całe rano byłam oszołomiona i&nbsp;ten dźwięk jako pierwszy przykuwa moją uwagę. Wiem, do kogo należą te kroki.</p>

  <p class="txt-w">To Hank.</p>

  <p class="txt-w">Nie, nie teraz. Proszę, nie teraz…</p>

  <p class="txt-w">Zamykam oczy i&nbsp;udaję, że śpię. Niełatwo było sobie z&nbsp;nim radzić, gdy czułam się o&nbsp;połowę lepiej. Nie chcę, żeby się teraz do mnie zbliżał.</p>

  <p class="txt-w">Ale to, czego chcę, nie ma znaczenia. Nadchodzi. Jego kroki na schodach stają się coraz głośniejsze.</p>

  <p class="txt-w">&ndash; Panno Werner?</p>

  <p class="txt-w">Stoi u&nbsp;stóp łóżka. O&nbsp;Boże, czego on ode mnie chce? Nie widzi, że jestem poważnie chora? Może przez cały czas czekał na ten właśnie moment. Może taki jest mój los. Simon Lamar już raz mnie wykorzystał, a&nbsp;teraz ten olbrzym chce zrobić to samo. A&nbsp;ja jestem za słaba, żeby z&nbsp;nim walczyć. Nawet nie musi mnie odurzać.</p>

  <p class="txt-w">Przechodzi na bok łóżka i&nbsp;stoi teraz tuż przy mnie. Jego wielka łapa opada na moje ramię i&nbsp;potrząsa nim.</p>

  <p class="txt-w">&ndash; Panno Werner! Słyszy mnie pani?</p>

  <p class="txt-w">Nie odpowiadam.</p>

  <p class="txt-w">Stoi przez chwilę i&nbsp;góruje nade mną. Liczę na to, że kiedy się zorientuje, jak bardzo jestem chora, to zostawi mnie w&nbsp;spokoju. Ale &ndash; ku mojemu przerażeniu &ndash; Hank wkłada rękę pod moje kolana, a&nbsp;drugą pod plecy. I&nbsp;unosi mnie do góry.</p>

  <p class="txt-w">&ndash; Stop! &ndash; wydaję cichy okrzyk. &ndash; Co robisz?</p>

  <p class="txt-w">Mruga zaskoczony, że nie jestem nieprzytomna. Przez chwilę nasze twarze znajdują się tuż przy sobie.</p>

  <p class="txt-w">&ndash; Wszystko w&nbsp;porządku?</p>

  <p class="txt-w">&ndash; Nie, nic nie jest w&nbsp;porządku. &ndash; W&nbsp;ustach czuję piasek, a&nbsp;język mam jak papier ścierny. Każde wypowiadane słowo mnie boli. &ndash; Proszę, odłóż mnie z&nbsp;powrotem.</p>

  <p class="txt-w">Marszczy brwi.</p>

  <p class="txt-w">&ndash; Musisz jechać do szpitala. Musimy jechać natychmiast, zanim ona wróci.</p>

  <p class="txt-w">Kłamie. Musi kłamać. Ale jestem za słaba, żeby się z&nbsp;nim wykłócać. Pozwalam mu wnieść się po schodach, niepewna, dokąd mnie zabiera, ale wszystko będzie lepsze niż ta piwnica.</p>

  <p class="txt-w">&ndash; Dokąd mnie zabierasz? &ndash; mamroczę.</p>

  <p class="txt-w">&ndash; Do szpitala &ndash; odpowiada cierpliwie.</p>

  <p class="txt-w">&ndash; Przestań mnie okłamywać &ndash; skrzeczę. &ndash; Proszę, powiedz mi…</p>

  <p class="txt-w">Hank trochę się gimnastykuje, żeby otworzyć drzwi wejściowe, nie wypuszczając mnie z&nbsp;ramion. Na zewnątrz jest chłodno, ale przynosi to ulgę mojej rozgrzanej skórze. Samochód, którym mnie tu przywiózł, stoi zaparkowany na podjeździe, a&nbsp;drzwi od strony pasażera są już otwarte. Ale najwyraźniej nie udajemy się w&nbsp;tę podróż sami. Obok auta stoi drugi mężczyzna i&nbsp;dopiero po chwili go rozpoznaję. A&nbsp;wtedy moje ciało przejmuje lodowaty dreszcz.</p>

  <p class="txt-w">To Simon Lamar.</p>

  <p class="txt-w">Czeka na mnie przy samochodzie.</p>

  <p class="txt-w">&ndash; Co on tu robi? &ndash; jęczę.</p>

  <p class="txt-w">Simon i&nbsp;Hank są w&nbsp;tym razem &ndash; spiskują, żeby mnie skrzywdzić. Chociaż nie ufam Hankowi, tego się naprawdę nie spodziewałam. Założyłam, że to był czysty przypadek, że Hank znalazł mnie tamtej nocy pod śniegiem, ale wygląda na to, że nie. Simon go wysłał, żeby mnie odnalazł i&nbsp;uwięził, bym nie mogła nikomu powiedzieć, co mi zrobił.</p>

  <p class="txt-w">Wiercę się w&nbsp;ramionach Hanka, ale on trzyma mnie w&nbsp;mocnym uścisku. Nie wymaga to od niego praktycznie żadnego wysiłku.</p>

  <p class="txt-w">&ndash; Proszę, nie rób tego! &ndash; błagam go. &ndash; To okropny człowiek. Chce mnie skrzywdzić.</p>

  <p class="txt-w">&ndash; Kto? &ndash; pyta Hank.</p>

  <p class="txt-w">&ndash; Simon!</p>

  <p class="txt-w">&ndash; Jaki Simon?</p>

  <p class="txt-w">W jego głosie słychać szczere zdziwienie. Oglądam się na samochód, żeby pokazać mu jego wspólnika, ale ku mojemu zaskoczeniu nikogo tam nie ma. Simon rozpłynął się w&nbsp;powietrzu. Widzę jedynie ten poobijany pikap z&nbsp;otwartymi drzwiami. Po Simonie nie ma śladu, jakby nigdy go tam nie było.</p>

  <p class="txt-w">Czuję napływającą falę mdłości. O&nbsp;Boże, czy ja go sobie wyobraziłam? Pewnie tak.</p>

  <p class="txt-w">Jestem naprawdę chora.</p>

  <p class="txt-w">Hank ze mną w&nbsp;ramionach pokonuje resztę drogi dzielącą nas od samochodu. Jest zaskakująco delikatny, gdy pomaga mi zająć miejsce pasażera. Nachyla się nade mną, żeby zapiąć mi pas, a&nbsp;potem wsiada za kierownicę i&nbsp;odpala silnik. Po raz ostatni wyglądam przez okno w&nbsp;poszukiwaniu jakichkolwiek śladów Simona, ale widzę tylko czarne plamki tańczące mi przed oczami.</p>

  <p class="txt-w">&ndash; Dokąd mnie zabierasz? &ndash; pytam zachrypniętym szeptem.</p>

  <p class="txt-w">&ndash; Do szpitala Roosevelt Memorial.</p>

  <p class="txt-w">&ndash; Wcale nie.</p>

  <p class="txt-w">&ndash; Przysięgam, że tak.</p>

  <p class="txt-w">&ndash; Gdzie jest Polly?</p>

  <p class="txt-w">Nie odpowiada na to pytanie. Oczy ma utkwione w&nbsp;drodze przed sobą i&nbsp;wiezie mnie Bóg wie gdzie. Twierdzi, że do szpitala, ale nie wiem, dlaczego miałby to robić. Po co miałby zabierać mnie do szpitala, skoro wie, że na niego doniosę i&nbsp;skończy w&nbsp;więzieniu?</p>

  <p class="txt-w">Kładę dłoń na brzuchu. W&nbsp;ogóle nie czuję ruchów Tuńki. Jeszcze rano czułam cokolwiek. Ale teraz nie ma już nic. Nie słyszę też już jej głosu. Może być za późno.</p>

  <p class="txt-w">&ndash; Coś jest nie tak z&nbsp;moim dzieckiem &ndash; mówię. Pomimo zamroczenia gorączką narasta we mnie panika. &ndash; Muszę jechać do szpitala.</p>

  <p class="txt-w">&ndash; Zabieram cię do szpitala &ndash; zapewnia mnie ponownie Hank, chociaż to kłamstwo. Musi być. &ndash; Będziemy tam naprawdę niedługo.</p>

  <p class="txt-w">Nie wiem, dokąd mnie zabiera. Możliwe, że wyobraziłam sobie Simona stojącego przy samochodzie, ale ten mężczyzna nie trzymał mnie uwięzionej w&nbsp;swojej piwnicy przez cztery dni tylko po to, żeby teraz zawieźć mnie do szpitala. Zabiera mnie gdzieś, gdzie będzie mógł zrobić ze mną, co zechce, a&nbsp;Polly nie będzie w&nbsp;stanie go już dłużej powstrzymywać.</p>

  <p class="txt-w">&ndash; Proszę cię &ndash; błagam go. &ndash; Proszę, nie rób tego…</p>

  <p class="txt-w">Tym razem ignoruje mnie kompletnie. Mogę tylko przyglądać się, jak prowadzi, podczas gdy moim ciałem wstrząsają dreszcze.</p>

  <p class="txt-w">Patrzę przez szybę i&nbsp;zastanawiam się, dokąd jedziemy. Najdziwniejsze jest to, że nie wygląda na to, byśmy wjeżdżali głębiej w&nbsp;las. W&nbsp;zasadzie wyjeżdżamy na zatłoczoną ulicę i&nbsp;już po chwili otaczają nas inne samochody.</p>

  <p class="txt-w">Mogłabym zwrócić na siebie uwagę innych kierowców. Zaalarmować ich, że jestem przetrzymywana wbrew własnej woli.</p>

  <p class="txt-w">Hank zatrzymuje się na czerwonym świetle. Bębnię w&nbsp;szybę po swojej stronie, starając się zwrócić uwagę kierowcy stojącego obok nas. To mężczyzna w&nbsp;średnim wieku, który kiwa głową w&nbsp;rytm niesłyszalnej dla mnie muzyki.</p>

  <p class="txt-w">&ndash; Pomocy! &ndash; krzyczę zachrypniętym głosem. &ndash; Pomóż mi, proszę!</p>

  <p class="txt-w">Naciskam guzik, by opuścić szybę, a&nbsp;Hank otwiera szeroko oczy z&nbsp;przerażenia.</p>

  <p class="txt-w">&ndash; Tegan! &ndash; Naciska guzik po swojej stronie i&nbsp;szyba zaczyna się podnosić. &ndash; Musisz się uspokoić, bo spowoduję wypadek. Już prawie jesteśmy na miejscu.</p>

  <p class="txt-w">Zaczynam walić w&nbsp;szybę, ale on już rusza i&nbsp;wyjeżdża na zatłoczoną drogę. Straciłam szansę na pomoc. Zastanawiam się, czy jeśli zatrzyma się następnym razem, to zdołałam jakoś uciec. Ze złamaną kostką wydaje się to mało prawdopodobne, ale muszę spróbować. Zbieram każdy okruch siły, jaka jeszcze we mnie pozostała, ale nie ma tego wiele. Biorę głęboki wdech i&nbsp;na chwilę wszystko robi się czarne.</p>

  <p class="txt-w">Kiedy wzrok mi wraca, w&nbsp;oddali majaczy gmach szpitala.</p>

  <p class="txt-w">Przyglądam się przez przednią szybę dużemu budynkowi przed nami, niezdolna do przekonania samej siebie, że to nie miraż. Mrugam i&nbsp;przecieram powieki, myśląc, że kiedy znów je otworzę, szpital zniknie, a&nbsp;my będziemy się znajdowali przed jakimś opuszczonym lochem, w&nbsp;którym Hank mnie wykończy.</p>

  <p class="txt-w">Ale nie. To jest prawdziwe. Hank naprawdę przywiózł mnie do szpitala i&nbsp;właśnie zatrzymuje się przed wejściem.</p>

  <p class="txt-w">Parkuje, a&nbsp;potem siedzi przez chwilę i&nbsp;bierze głębokie wdechy.</p>

  <p class="txt-w">&ndash; Tegan &ndash; zaczyna cicho &ndash; musisz wiedzieć, że Polly jest dobrą osobą. Zrobiła to, co zrobiła, ponieważ… Cóż, nie mam dla niej dobrego wytłumaczenia. Ale gdybyś kiedyś była w&nbsp;szpitalu i&nbsp;moja żona by się tobą opiekowała, wiedziałabyś, jaki wspaniały z&nbsp;niej człowiek. Była świetną pielęgniarką, a&nbsp;teraz jest cudowną żoną. Nie ma nikogo lepszego, naprawdę. Chcę tylko powiedzieć, że… teraz nie jest sobą. &ndash; Oczy zachodzą mu mgłą i&nbsp;wygląda przez szybę. &ndash; Ostatnie lata były… trudne. Ale znajdę dla niej pomoc. Obiecuję.</p>

  <p class="txt-w">Mój mózg jest otępiały i&nbsp;trudno mi zrozumieć jego słowa. O&nbsp;czym on mówi? Chce mi powiedzieć, że to Polly była odpowiedzialna za przetrzymywanie mnie w&nbsp;piwnicy?</p>

  <p class="txt-w">Czy to możliwe?</p>

  <p class="txt-w"><em class="calibre1">Musisz jechać do szpitala. Musimy jechać natychmiast, zanim </em><span class="kptl1">ONA</span><em class="calibre1"> wróci.</em></p>

  <p class="txt-w">&ndash; W&nbsp;każdym razie, chcę tylko powiedzieć… &ndash; Jego podbródek pod gęstą brodą się trzęsie. &ndash; Chcę cię prosić, żebyś nie niszczyła jej życia. Proszę.</p>

  <p class="txt-w">Nie wiem, co powiedzieć.</p>

  <p class="txt-w">Na szczęście Hank nie czeka na odpowiedź. Wysiada z&nbsp;auta i&nbsp;zatrzymuje mężczyznę przed wejściem do szpitala. Zanim się obejrzę, już kładą mnie na nosze. Maska tlenowa jest przyciskana do mojej twarzy i&nbsp;to ostatnie, co pamiętam, przez bardzo długi czas.</p>
</div>


<div class="t-p" id="calibre_link-207">
  <h2 title="ROZDZIAŁ PIĘĆDZIESIĄTY DZIEWIĄTY" class="calibre6" id="calibre_link-299"><a href="#calibre_link-208" class="calibre5">ROZDZIAŁ PIĘĆDZIESIĄTY DZIEWIĄTY</a></h2>

  <p class="imie">Polly</p>

  <p class="txt-w">Kiedy wczesnym popołudniem wracam do domu z&nbsp;apteki z&nbsp;białą papierową torbą zawierającą czternaście tabletek cefaleksyny i&nbsp;trzydzieści jednorazowych strzykawek z&nbsp;enoksaparyną, czuję dużo większy optymizm. Mam nadzieję, że to wystarczy. Jeśli nie, może potrzebować antybiotyków dożylnych, a&nbsp;to będzie dużo większy kłopot. Nie wiem, co zrobię, jeśli do tego dojdzie, ale wiem, że w&nbsp;razie konieczności sobie poradzę.</p>

  <p class="txt-w">Gdy podjeżdżam pod dom, zauważam, że drzwi wejściowe są otwarte. Chociaż jestem pewna, że zamykałam je na klucz. Pamiętam, że to robiłam. Przecież nie zostawiłabym otwartych drzwi, wiedząc, że Tegan jest w&nbsp;piwnicy. Jestem zbyt ostrożna.</p>

  <p class="txt-w">Więc dlaczego nie są zamknięte?</p>

  <p class="txt-w">Jedyne, co mi przychodzi do głowy, to że Hank wrócił do domu wcześniej. Ale dlaczego miałby to zrobić?</p>

  <p class="txt-w">Wchodzę do domu ze ściśniętym żołądkiem. Rozglądam się, ale nikogo nie widzę. W&nbsp;domu panuje cisza.</p>

  <p class="txt-w">&ndash; Hank? &ndash; wołam.</p>

  <p class="txt-w">Cisza.</p>

  <p class="txt-w">Serce podchodzi mi do gardła. Długimi krokami pędzę w&nbsp;stronę drzwi prowadzących do piwnicy. Opada mi szczęka, gdy zauważam, że są niezamknięte.</p>

  <p class="txt-w">Nie. <span class="kptl">NIE</span>.</p>

  <p class="txt-w">Zbiegam po schodach na dół.</p>

  <p class="txt-w">&ndash; Tegan? &ndash; wołam. Ale oczywiście nikt mi nie odpowiada. Ponieważ nie ma jej już w&nbsp;szpitalnym łóżku.</p>

  <p class="txt-w">Zniknęła.</p>

  <p class="txt-w">&ndash; Tegan! &ndash; wydzieram się.</p>

  <p class="txt-w">Z przyczyn, których nie potrafię wyjaśnić, podbiegam do łóżka i&nbsp;zaczynam przekopywać się przez pościel, jakbym podejrzewała, że się pod nią ukryła. Nie znajduję jej tam. Nie ma jej w&nbsp;piwnicy. Już jej tu nie ma.</p>

  <p class="txt-w">Pędzę z&nbsp;powrotem na górę, a&nbsp;serce dudni mi tak mocno, że to aż boli. Kiedy mnie nie było, musiała pojawić się tu policja. Uwolnili ją i&nbsp;teraz czekają, żeby mnie aresztować. Tak musiało być. Nie ma innego wytłumaczenia. W&nbsp;końcu Tegan nie była w&nbsp;stanie wyjść o&nbsp;własnych siłach.</p>

  <p class="txt-w">Gdy wybiegam z&nbsp;piwnicy, planuję od razu pędzić do mojego bronco. Muszę pojechać do warsztatu i&nbsp;powiedzieć Hankowi, co się wydarzyło. Będzie wiedział, co robić w&nbsp;takiej sytuacji. Jest w&nbsp;tym dobry. Zawsze dokładnie wie, co robić.</p>

  <p class="txt-w">Jednak kiedy wchodzę do salonu, Hank już tam stoi. Ma na sobie zimową kurtkę, a&nbsp;jego włosy są uklepane od czapki. Musiał dopiero co wejść.</p>

  <p class="txt-w">&ndash; Hank &ndash; dyszę bez tchu. &ndash; Właśnie… właśnie byłam w&nbsp;piwnicy. Tegan… Nie ma jej.</p>

  <p class="txt-w">Spodziewam się, że zareaguje paniką taką samą, jaka przejmuje mnie. W&nbsp;końcu policja aresztuje nas oboje, nie tylko mnie. Ale on stoi nieruchomo.</p>

  <p class="txt-w">&ndash; Wiem.</p>

  <p class="txt-w">Przyglądam się mu zmrużonymi oczami.</p>

  <p class="txt-w">&ndash; Wiesz?</p>

  <p class="txt-w">&ndash; Zawiozłem ją do szpitala.</p>

  <p class="txt-w">Jego słowa są niczym cios w&nbsp;brzuch. Patrzę na niego, nie mogąc uwierzyć w&nbsp;to, co usłyszałam.</p>

  <p class="txt-w">&ndash; Jak mogłeś to zrobić?</p>

  <p class="txt-w">&ndash; Była chora. Musiała jechać do szpitala.</p>

  <p class="txt-w">&ndash; Ale… &ndash; Wykręcam sobie palce. &ndash; Przywiozłam dla niej antybiotyki. Wyzdrowiałaby.</p>

  <p class="txt-w">&ndash; Musiała jechać do szpitala &ndash; powtarza stanowczym głosem.</p>

  <p class="txt-w">Zakochałam się w&nbsp;Hanku na naszej pierwszej randce. Był wielkim facetem, ale jednocześnie ujmująco nieśmiałym, a&nbsp;także zabawnym, troskliwym i&nbsp;niesamowicie przystojnym. Jeszcze nigdy nikt tak na mnie nie patrzył jak on &ndash; jakby sądził, że jestem najcudowniejszą istotą pod słońcem. Już na pierwszej randce &ndash; zanim jeszcze powiedziała to moja mama &ndash; wiedziałam, że to mężczyzna, którego kiedyś poślubię. Nigdy mu o&nbsp;tym nie mówiłam, ale kiedy zamawialiśmy desery, ja już planowałam nasze wspólne życie &ndash; uroczy mały domek z&nbsp;dwójką dzieci będących idealną kombinacją mnie i&nbsp;jego, może jakiś pies. Już go kochałam, nawet wtedy.</p>

  <p class="txt-w">Dziś, po raz pierwszy od dwunastu lat, odkąd się spotkaliśmy, czuję do niego nienawiść.</p>

  <p class="txt-w">&ndash; Jak mogłeś to zrobić? &ndash; wrzeszczę na niego. &ndash; Zdajesz sobie sprawę, coś narobił?</p>

  <p class="txt-w">Hank kręci głową.</p>

  <p class="txt-w">&ndash; Musiałem, Polly.</p>

  <p class="txt-w">&ndash; Przecież ona powie policji, co zrobiliśmy! &ndash; krzyczę. &ndash; Oboje pójdziemy do więzienia.</p>

  <p class="txt-w">&ndash; Musiałem. Przepraszam.</p>

  <p class="txt-w">Do oczu napływają mi łzy. Jak on może tak na mnie patrzeć? Jak może go to nie obchodzić?</p>

  <p class="txt-w">&ndash; To było nasze dziecko, wiesz? Nasza jedyna szansa. <span class="kptl">MOJA</span> jedyna szansa na zostanie matką, a&nbsp;ty… ty ją zrujnowałeś! Zniszczyłeś nasze życie!</p>

  <p class="txt-w">Moja mama powiedziała kiedyś, że nasza rodzina będzie kompletna. Ale myliła się. Żałuję, że zamiast mówić mi, że Hank był dobrym człowiekiem, nie powiedziała mi, żebym trzymała się od niego z&nbsp;daleka i&nbsp;znalazła sobie kogoś z&nbsp;odrobiną zdrowego rozsądku.</p>

  <p class="txt-w">Hank próbuje mnie objąć, ale odpycham go. Kiedyś zawsze był w&nbsp;stanie mnie pocieszyć, ale nie tym razem. Do tej pory czułam, że jesteśmy w&nbsp;tym razem, ale już nie. Mieliśmy szansę być wspólnie szczęśliwi, a&nbsp;on ją zniszczył. Zniszczył <span class="kptl">WSZYSTKO</span>.</p>

  <p class="txt-w">&ndash; Polly &ndash; mruczy.</p>

  <p class="txt-w">&ndash; Nie. &ndash; Odsuwam się od niego. &ndash; Trzymaj się ode mnie z&nbsp;daleka.</p>

  <p class="txt-w">&ndash; Posłuchaj, zadzwonię do doktor Salinsky…</p>

  <p class="txt-w">&ndash; <span class="kptl">NIE POTRZEBUJĘ PSYCHIATRY!</span></p>

  <p class="txt-w">Hank zamiera. Nie przywykł do tego, żebym podnosiła na niego głos. Stoi jak jeleń uwięziony w&nbsp;świetle reflektorów.</p>

  <p class="txt-w">&ndash; Polly, możemy o&nbsp;tym porozmawiać?</p>

  <p class="txt-w">&ndash; Porozmawiać? &ndash; prycham. &ndash; Nie rozmawialiśmy, <span class="kptl">ZANIM</span> postanowiłeś mnie zdradzić. Ja… Ja już nie chcę z&nbsp;tobą rozmawiać. Mam dość rozmów.</p>

  <p class="txt-w">Z tymi słowami odwracam się i&nbsp;biegnę do sypialni. Zatrzaskuję za sobą drzwi, a&nbsp;potem dla pewności przekręcam zamek. Słyszę ciężkie kroki Hanka na schodach, a&nbsp;zaraz potem pukanie.</p>

  <p class="txt-w">&ndash; Polly?</p>

  <p class="txt-w">Opadam na łóżko, ręce mi się trzęsą.</p>

  <p class="txt-w">&ndash; Idź sobie!</p>

  <p class="txt-w">&ndash; Wpuść mnie. Daj spokój. Nie rób nic głupiego.</p>

  <p class="txt-w">Najbardziej wkurzające w&nbsp;tym wszystkim jest to, jaki on jest spokojny. Taki właśnie jest mój mąż. Nigdy się nie&nbsp;unosi. Nie przejmował się nawet tak bardzo tym, że nie możemy mieć dzieci. Nic dziwnego, że zawiezienie Tegan do szpitala i&nbsp;pogrzebanie naszej ostatniej szansy na zostanie rodzicami przyszło mu z&nbsp;taką łatwością.</p>

  <p class="txt-w">&ndash; Chcę być sama! &ndash; odkrzykuję.</p>

  <p class="txt-w">&ndash; Polly…</p>

  <p class="txt-w">&ndash; Powiedziałam: idź sobie!</p>

  <p class="txt-w">Ale nie słyszę jego oddalających się kroków. Pod szparą w&nbsp;drzwiach nadal widzę jego cień.</p>

  <p class="txt-w">&ndash; Polly, naprawdę się o&nbsp;ciebie martwię. Możesz mnie, proszę, wpuścić?</p>

  <p class="txt-w">Boi się, że się zabiję. Trochę na to za późno. Powinien o&nbsp;tym pomyśleć, <span class="kptl">ZANIM</span> postanowił zawieźć Tegan do szpitala. Czuje się zobowiązany upewnić się, że nic mi nie jest, chociaż tak naprawdę dla niego byłoby lepiej, gdybym się zabiła. Wie o&nbsp;tym, chociaż nie chce się do tego przyznać. Przez cały czas procesu leczenia niepłodności wszyscy lekarze oświadczali, że sperma Hanka jest w&nbsp;idealnej kondycji. Problem był ze mną.</p>

  <p class="txt-w">Oczywiście teraz jest już za późno. Po tym, co zrobiłam, oboje mamy przerąbane. Lada chwila do naszych drzwi zapuka policja, jak tylko Tegan wydobrzeje na tyle, by opowiedzieć im całą historię.</p>

  <p class="txt-w">&ndash; Nic mi nie jest. &ndash; Zmuszam się do zachowania normalnego tonu głosu. &ndash; Naprawdę. Po prostu nie chcę teraz rozmawiać. Dobrze? &ndash; Kiedy nie odpowiada, dodaję: &ndash; Przysięgam, że wszystko jest w&nbsp;porządku. Po prostu chcę pobyć sama.</p>

  <p class="txt-w">&ndash; Musisz otworzyć drzwi, Polly.</p>

  <p class="txt-w">&ndash; Powiedziałam ci, że nic mi nie jest.</p>

  <p class="txt-w">&ndash; Jeśli nie otworzysz, zadzwonię na 911. Kupiłem nowy telefon.</p>

  <p class="txt-w">Wiem, że nie rzuca słów na wiatr. Jeśli będzie uważał, że jestem dla siebie zagrożeniem, wezwie karetkę i&nbsp;pewnie każe mnie zawiązać w&nbsp;kaftan bezpieczeństwa. A&nbsp;jeśli to zrobi, nie będę w&nbsp;stanie zrobić tego, co muszę.</p>

  <p class="txt-w">Wreszcie wstaję, odbezpieczam zamek i&nbsp;otwieram drzwi. Hank stoi przed nimi, nadal w&nbsp;kurtce, i&nbsp;splata nerwowo dłonie.</p>

  <p class="txt-w">&ndash; Widzisz? &ndash; rzucam. &ndash; Mówiłam, że nic mi nie jest.</p>

  <p class="txt-w">Mierzy mnie wzrokiem z&nbsp;góry na dół. Robi grymas na twarzy, jakby nie do końca mi wierzył.</p>

  <p class="txt-w">&ndash; Powiedziałaś, że jeśli zawiozę Tegan do szpitala, to…</p>

  <p class="txt-w">Zbywam to machnięciem dłoni.</p>

  <p class="txt-w">&ndash; Trochę przesadziłam.</p>

  <p class="txt-w">Unosi brwi.</p>

  <p class="txt-w">&ndash; Naprawdę, Hank. &ndash; Powstrzymuję głos przed drżeniem. &ndash; Wszystko jest w&nbsp;porządku. Możesz wracać do pracy.</p>

  <p class="txt-w">&ndash; Nie &ndash; sprzeciwia się. &ndash; Nie zostawię cię samej.</p>

  <p class="txt-w">Dlaczego jest taki uparty? Nie możemy sobie pozwolić na zamknięcie warsztatu nawet na jeden dzień i&nbsp;dobrze o&nbsp;tym wie.</p>

  <p class="txt-w">Stoję twardo na swoim stanowisku i&nbsp;blokuję mu wejście do sypialni.</p>

  <p class="txt-w">&ndash; Nie wpuszczę cię do sypialni.</p>

  <p class="txt-w">&ndash; Dobra &ndash; odpowiada. &ndash; Będę na dole. Nie zadzwonię na 911, ale może wykonam telefon do doktor Salinsky. I&nbsp;może jeszcze do… prawnika.</p>

  <p class="txt-w">&ndash; W&nbsp;porządku. Idź już.</p>

  <p class="txt-w">Krzywi się i&nbsp;nadal stoi w&nbsp;progu.</p>

  <p class="txt-w">&ndash; Kocham cię, Polly.</p>

  <p class="txt-w">Czy to jeszcze w&nbsp;ogóle prawda? Kiedyś mnie kochał. Zanim mi odbiło. Od tamtej pory nie patrzy już na mnie tak samo. Nie patrzy na mnie, jakbym była najcudowniejszą istotą pod słońcem, to na pewno. Jesteśmy ze sobą z&nbsp;przyzwyczajenia. To była moja rola, by uczynić naszą rodzinę kompletną, a&nbsp;ja zawiodłam na całej linii.</p>

  <p class="txt-w">&ndash; Ja ciebie też &ndash; odpowiadam, bo wiem, że nie odejdzie, zanim tego nie usłyszy.</p>

  <p class="txt-w">Hank postanawia dać mi kredyt zaufania. Jego kroki cichną na końcu korytarza. Boi się zostawić mnie samą, ale nie może stać tu wiecznie. W&nbsp;końcu będzie musiał wyjść z&nbsp;domu. A&nbsp;ja tylko na to czekam.</p>

  <p class="txt-w">Obiecałam mu, że tym razem zrobię to, jak należy. I&nbsp;zamierzam dotrzymać słowa.</p>
</div>


<div class="t-p" id="calibre_link-209">
  <h2 title="ROZDZIAŁ SZEŚĆDZIESIĄTY" class="calibre6" id="calibre_link-300"><a href="#calibre_link-210" class="calibre5">ROZDZIAŁ SZEŚĆDZIESIĄTY</a></h2>

  <p class="imie">Tegan</p>

  <p class="txt-w">&ndash; Mogłaś umrzeć.</p>

  <p class="txt-w">Chirurg ortopeda, doktor Tewari, jest bezlitosna. Od kilku minut stoi w&nbsp;swoim wymiętym zielonym fartuchu obok mojego łóżka i&nbsp;wyjaśnia mi, co już zrobiła, a&nbsp;co jeszcze zostało do zrobienia, ale przede wszystkim mnie straszy.</p>

  <p class="txt-w">&ndash; Tak &ndash; mamroczę. &ndash; Wiem.</p>

  <p class="txt-w">Poprawiam ostrożnie urządzenie podpięte do mojego brzucha i&nbsp;sprawdzające parametry życiowe Tuńki. Ktoś znajdujący się poza oddziałem położniczym monitoruje bicie jej serca, a&nbsp;na monitorze obok mojego łóżka widzę wykres ze stabilnymi stu dwudziestoma uderzeniami na minutę. Po tym, jak podali mi dożylnie jakieś płyny, obie z&nbsp;Tuńką poczułyśmy się dużo lepiej. W&nbsp;tej chwili dostaję także dożylnie antybiotyk. Dali mi też niewielką dawkę morfiny, by przytłumiła ból. Czuję się trochę jak poduszeczka na igły, ale jestem niewymownie wdzięczna za opiekę, jaką mnie otoczono, odkąd tu przybyłam.</p>

  <p class="txt-w"><em class="calibre1">Wydaje mi się, że będzie dobrze, mamusiu.</em></p>

  <p class="txt-w">&ndash; Wyczyściliśmy ranę w&nbsp;stopie &ndash; wyjaśnia doktor Tewari. &ndash; Była bardzo zanieczyszczona, masz także trójkostkowe złamanie stawu skokowego…</p>

  <p class="txt-w">Rozwodzi się nad moim złamaniem, ale to, co interesuje mnie najbardziej, i&nbsp;o co boję się zapytać, to czy uważa, że stracę stopę. Rano wyglądała paskudnie i&nbsp;chociaż teraz jest na niej gruby opatrunek, jestem przekonana, że wcale&nbsp;nie prezentuje się lepiej, a&nbsp;poza tym nadal praktycznie jej nie&nbsp;czuję. Co gorsza, usłyszałam, jak ktoś stojący przed moją salą powiedział coś o&nbsp;tym, że „mogła stracić stopę”. Więc to nie tak, że moje zamartwianie się nie ma podstaw.</p>

  <p class="txt-w">Chciałabym, żeby mi powiedziała, ale jednocześnie boję się usłyszeć odpowiedź. W&nbsp;każdym razie muszę się teraz skupić na Tuńce. Dopóki z&nbsp;nią jest wszystko dobrze, nic innego się nie liczy.</p>

  <p class="txt-w">&ndash; Kolejna sprawa &ndash; dodaje doktor Tewari cichym głosem. &ndash; Policja chce z&nbsp;tobą rozmawiać.</p>

  <p class="txt-w">To zdanie wyrywa mnie ze stanu otępienia.</p>

  <p class="txt-w">&ndash; Policja?</p>

  <p class="txt-w">Policja musiała się dowiedzieć, że Hank i&nbsp;Polly trzymali mnie jako zakładniczkę. Nie mogę się doczekać, aż opowiem im o&nbsp;wszystkim, co mi zrobili. Robi mi się niedobrze na samą myśl. Gdyby od razu zabrali mnie do szpitala, nie rozchorowałabym się tak bardzo. Jeśli stracę stopę, to będzie ich wina. Jeśli cokolwiek stanie się Tuńce, to będzie ich wina.</p>

  <p class="txt-w">&ndash; Tak &ndash; potwierdza lekarka. &ndash; Technik policyjny powiedział, że przed wypadkiem twój samochód został celowo uszkodzony.</p>

  <p class="txt-w"><em class="calibre1">Co takiego?</em></p>

  <p class="txt-w">Myślałam, że nie może być gorzej, ale najwyraźniej się myliłam. Ktoś majstrował przy moim samochodzie i&nbsp;spowodował tym wypadek? Jak to w&nbsp;ogóle możliwe? Kto mógłby zrobić coś takiego?</p>

  <p class="txt-w">To oczywiście głupie pytanie. Doskonale wiem, kto mógłby się do czegoś takiego posunąć. Człowiek, który nie chciał, żebym poszła na policję. Człowiek, któremu moja śmierć w&nbsp;wyniku wypadku byłaby na rękę. I&nbsp;śmierć mojego dziecka.</p>

  <p class="txt-w">&ndash; Powiedziałam im, że na razie nie jesteś w&nbsp;stanie &ndash; ciągnie doktor Tewari. &ndash; Odesłałam ich na tę chwilę, ale kiedy tylko poczujesz się gotowa, możesz z&nbsp;nimi porozmawiać.</p>

  <p class="txt-w">Zdecydowanie muszę porozmawiać z&nbsp;policją. A&nbsp;jak już skończymy rozmowę o&nbsp;samochodzie, powiem im wszystko o&nbsp;parze, która więziła mnie przez cztery dni. Chociaż współczułam Hankowi, kiedy opowiadał mi o&nbsp;problemach psychicznych swojej żony, to nie ma znaczenia. Ta kobieta niemal zabiła mnie i&nbsp;moje dziecko. Powinna zostać zamknięta na wieki. A&nbsp;jej mąż razem z&nbsp;nią, za to, że jej na to pozwolił.</p>

  <p class="txt-w">&ndash; Ale ktoś z&nbsp;rodziny chciałby cię odwiedzić &ndash; informuje mnie jeszcze doktor Tewari. &ndash; Jeśli czujesz się na siłach. Twierdzi, że jest twoim bratem.</p>

  <p class="txt-w">Od czasu przybycia do szpitala nie widziałam ani jednej znajomej twarzy, więc na wieść o&nbsp;tym, że Dennis czeka na mnie na korytarzu, serce podskakuje mi w&nbsp;piersi.</p>

  <p class="txt-w">&ndash; Proszę go wpuścić.</p>

  <p class="txt-w">Kiedy głowa mojego brata pojawia się w&nbsp;uchylonych drzwiach, niemal zalewam się łzami.</p>

  <p class="txt-w">&ndash; Teggie?</p>

  <p class="txt-w">&ndash; Dennis! &ndash; Teraz już naprawdę płaczę. Te wydarzenia ostatnich dni to dla mnie za dużo. Zbyt okropne, by ubrać je w&nbsp;słowa. &ndash; Jesteś tu!</p>

  <p class="txt-w">&ndash; Oczywiście, że jestem. &ndash; Wygląda okropnie. Ma ciemne cienie pod oczami i&nbsp;kilkudniowy zarost w&nbsp;kolorze piasku na brodzie. Paznokcie ma obgryzione do krwi, jak zawsze, kiedy się czymś denerwuje. &ndash; Przyjeżdżałem tu codziennie, odkąd znaleźli twój samochód, i&nbsp;szukałem cię, i&nbsp;trułem dupę policji, żeby się ruszyli i&nbsp;cię odnaleźli.</p>

  <p class="txt-w">&ndash; Aha. &ndash; Ocieram łzy z&nbsp;oczu. &ndash; To były trudne dni.</p>

  <p class="txt-w">Dennis siada na krześle przy łóżku.</p>

  <p class="txt-w">&ndash; Gdzieś ty była?</p>

  <p class="txt-w">&ndash; Ja…</p>

  <p class="txt-w">Chcę mu opowiedzieć cała historię, ale nie mogę. Jest zbyt okropna i&nbsp;zbyt upokarzająca. <em class="calibre1">Pewne małżeństwo trzymało mnie w&nbsp;piwnicy na szpitalnym łóżku i&nbsp;nie pozwalało mi odejść.</em> Nawet po traumie wywołanej tym, co zrobił mi Simon Lamar, kiedy zamykam oczy, to obraz tej piwnicy pojawia się pod moimi powiekami. Boję się spać, bo obawiam się koszmarów z&nbsp;tym związanych.</p>

  <p class="txt-w">Zachowuję to dla policji.</p>

  <p class="txt-w">&ndash; Teggie? &ndash; Ujmuje moją dłoń i&nbsp;dopiero wtedy zdaję sobie sprawę, jak bardzo zimna musi być, ponieważ jego jest dużo cieplejsza. &ndash; Wszystko w&nbsp;porządku?</p>

  <p class="txt-w">Mogę tylko zaprzeczyć ruchem głowy.</p>

  <p class="txt-w">&ndash; Porozmawiamy o&nbsp;tym, kiedy będziesz gotowa. &ndash; Ściska moją rękę. &ndash; Powinnaś też wiedzieć, że w&nbsp;poczekalni siedzi mężczyzna o&nbsp;nazwisku Jackson Bruckner. Twierdzi, że chce z&nbsp;tobą rozmawiać. Mówi, że jest dobrym znajomym.</p>

  <p class="txt-w">To mnie zaskakuje.</p>

  <p class="txt-w">&ndash; Jackson tu jest?</p>

  <p class="txt-w">Dennis potakuje.</p>

  <p class="txt-w">&ndash; Przyjechał tu zaraz po mnie. Czy to… twój chłopak?</p>

  <p class="txt-w">Wzdrygam się na wspomnienie moich nieprzyzwoitych fantazji na jego temat, zanim dowiedziałam się, jaki jest naprawdę.</p>

  <p class="txt-w">&ndash; Ani trochę. Pomagał mi przy konstruowaniu kontraktu z&nbsp;Simonem Lamarem. I&nbsp;nie chcę go widzieć.</p>

  <p class="txt-w">Nagle czuję się kompletnie wykończona. Dennis nie ma pojęcia, że Simon mnie zgwałcił. Muszę mu o&nbsp;wszystkim powiedzieć, ale to jeszcze nie ten czas. Jestem zbyt emocjonalnie wyczerpana, a&nbsp;fizycznie czuję się parszywie. Może za kilka dni usiądziemy razem i&nbsp;wyjaśnię mu, dlaczego odmówiłam przyjęcia pieniędzy. Jestem pewna, że wciąż jeszcze będę w&nbsp;szpitalu.</p>

  <p class="txt-w">O Boże, jak ja zapłacę za ten pobyt? I&nbsp;za poród? I&nbsp;za resztę życia?</p>

  <p class="txt-w">Nagły skurcz ściska mój brzuch i&nbsp;wyciska mi łzy z&nbsp;oczu. Po raz pierwszy żałuję, że nie skłamałam i&nbsp;nie udawałam, że Simon nie zrobił tego, co zrobił.</p>
</div>


<div class="t-p" id="calibre_link-211">
  <h2 title="ROZDZIAŁ SZEŚĆDZIESIĄTY PIERWSZY" class="calibre6" id="calibre_link-301"><a href="#calibre_link-212" class="calibre5">ROZDZIAŁ SZEŚĆDZIESIĄTY PIERWSZY</a></h2>

  <p class="imie">Polly</p>

  <p class="txt-w">Kiedy byłam w&nbsp;aptece, Hank opróżnił apteczkę.</p>

  <p class="txt-w">Wszystko zniknęło. Każda najmniejsza buteleczka została przeniesiona w&nbsp;nieznane mi miejsce. Zabrał nawet żyletkę, którą golę nogi, i&nbsp;nożyczki, którymi strzygł sobie brodę, zanim pozwolił jej się rozszaleć.</p>

  <p class="txt-w">Najwyraźniej poważnie podszedł do moich gróźb o&nbsp;popełnieniu samobójstwa.</p>

  <p class="txt-w">Jednak teraz prawdziwym zagrożeniem nie jest odebranie sobie życia. Porwaliśmy kobietę. I&nbsp;jeśli nadal żyje &ndash; co nie jest wcale pewne &ndash; z&nbsp;pewnością opowie o&nbsp;wszystkim policji, jeśli już tego nie zrobiła. Z&nbsp;niemal całkowitą pewnością oboje trafimy za to do więzienia.</p>

  <p class="txt-w">Chyba że coś z&nbsp;tym zrobię.</p>

  <p class="txt-w">Zgodnie z&nbsp;obietnicą Hank nie opuścił domu. Mało tego &ndash; co godzinę przychodzi na górę i&nbsp;puka do drzwi sypialni. Jeśli nie odpowiadam natychmiast, woła mnie. Wtedy muszę się już odezwać, ponieważ w&nbsp;przeciwnym razie wyważyłby drzwi.</p>

  <p class="txt-w">Moja szansa pojawia się wczesnym wieczorem, kiedy Hank wychodzi za dom, by narąbać drewna.</p>

  <p class="txt-w">Wiedziałam, że będzie to robił. Większość zapasów zużyliśmy podczas śnieżycy, a&nbsp;wieczorami palimy w&nbsp;kominku, żeby zaoszczędzić na ogrzewaniu. Założył, że zejdę na kolację, i&nbsp;chce, żeby było ciepło.</p>

  <p class="txt-w">Nie ma jednak pojęcia, że kiedy zawoła mnie na kolację, mnie tutaj nie będzie.</p>

  <p class="txt-w">Mam bardzo mało czasu na realizację swojego planu. Pracowałam w&nbsp;Roosevelt Memorial, więc wiem, że o&nbsp;dziewiętnastej następuje przejęcie zmiany. Dzieje się to wtedy, kiedy ekipa pielęgniarek z&nbsp;dziennego dyżuru przekazuje informacje o&nbsp;wszystkich pacjentach oddziału zespołowi, który przychodzi do pracy na noc. Wtedy przez około pół godziny panuje chaos. Pielęgniarki są pogrążone w&nbsp;rozmowach i&nbsp;nie wydaje się żadnych leków. To niewielkie okienko czasowe, podczas którego wydarzyć się może wszystko.</p>

  <p class="txt-w">To okienko będzie moją szansą.</p>

  <p class="txt-w">Otwieram dolną komodę szuflady, w&nbsp;której trzymam fartuchy. Kiedyś nosiłam je codziennie, ale teraz leżą starannie złożone na dnie szuflady i&nbsp;drażnią mnie swoim widokiem. Wybieram pierwszy z&nbsp;brzegu, ten z&nbsp;kwiatowym nadrukiem, i&nbsp;przebieram się w&nbsp;niego. Zawijam warkocz w&nbsp;ciasny kok. Potem przeglądam się w&nbsp;lustrze.</p>

  <p class="txt-w">Wyglądam tak samo jak wtedy, kiedy codziennie chodziłam do pracy. Zanim wszystko trafił szlag.</p>

  <p class="txt-w">Schodzę do kuchni, bardzo cicho stawiając każdy krok na stopniach i&nbsp;bojąc się, żeby Hank niczego nie zauważył. Ale nie &ndash; jest skupiony na rąbaniu drewna w&nbsp;ogrodzie. Widzę go przez okno. Chociaż jest zimno, ma na sobie tylko flanelową koszulę, bo zwykle się poci przy tej czynności. Widok mojego wielkiego, silnego męża rąbiącego drewno w&nbsp;ogrodzie jest mi tak samo znajomy, jak moja własna twarz. Zawsze dbał o&nbsp;to, żeby nie brakło nam drewna do kominka. Żeby było ciepło.</p>

  <p class="txt-w">Odwracam się od okna. Czas na mnie.</p>

  <p class="txt-w">Nagle zdaję sobie sprawę, że nie zaniosłam dziś Sadie lunchu. Zaczynam wyciągać składniki, żeby zrobić jej kanapkę, ale porzucam temat, kiedy zauważam przez okno, że pikap Mitcha stoi przed ich domem. Jeśli jest w&nbsp;domu, muszę się trzymać z&nbsp;daleka.</p>

  <p class="txt-w">Stoję jeszcze przez kilka sekund przy kuchennej ladzie. Hank wysprzątał łazienkę, ale nie pomyślał o&nbsp;nożach w&nbsp;kuchni. Zahaczam wzrokiem o&nbsp;parę nożyc kuchennych w&nbsp;drewnianym stojaku. Wyciągam je i&nbsp;ważę w&nbsp;dłoni. A&nbsp;potem wrzucam do kieszeni fartucha.</p>

  <p class="txt-w">Mam nadzieję, że Sadie sobie beze mnie poradzi. Bo po tym, co zrobię, nie wiem, czy jeszcze kiedykolwiek wrócę do domu.</p>
</div>


<div class="t-p" id="calibre_link-213">
  <h2 title="ROZDZIAŁ SZEŚĆDZIESIĄTY DRUGI" class="calibre6" id="calibre_link-302"><a href="#calibre_link-214" class="calibre5">ROZDZIAŁ SZEŚĆDZIESIĄTY DRUGI</a></h2>

  <p class="imie">Tegan</p>

  <p class="txt-w">Dennis wychodzi, żeby kupić jakieś jedzenie w&nbsp;kawiarni przed zamknięciem. Nie chcę, żeby zostawiał mnie samą, ale jednocześnie czuję się wykończona. Mogłabym się zdrzemnąć w&nbsp;tym czasie.</p>

  <p class="txt-w">Oczy zaczynają mi się zamykać, gdy moją uwagę przykuwa skrzypienie drzwi do mojej sali. Nagle czuję się całkowicie rozbudzona.</p>

  <p class="txt-w">&ndash; Kto tam? &ndash; wołam. Może to pielęgniarka z&nbsp;lekami przeciwbólowymi. Chociaż niewiele mogę przyjmować, dopóki jestem w&nbsp;ciąży.</p>

  <p class="txt-w">Ale to nie pielęgniarka. To Jackson.</p>

  <p class="txt-w">W przeciwieństwie do mojego brata, który wygląda, jakby od trzech dni spał w&nbsp;ubraniach, Jackson ma na sobie śnieżnobiałą koszulę i&nbsp;krawat, a&nbsp;jego czarne włosy wyglądają całkiem przyzwoicie, wziąwszy pod uwagę, że to końcówka długiego dnia. Tylko jego oczy za grubymi szkłami wydają się nieco przekrwione. Mierzy mnie wzrokiem, od mojego nabrzmiałego brzucha do zabandażowanej stopy i&nbsp;kostki, i&nbsp;widzę, że otwiera szerzej oczy, chociaż wiem, że stara się ukryć swoją reakcję. Nieudolnie. Jestem pewna, że stanowię szokujący widok.</p>

  <p class="txt-w">&ndash; Jak się masz? &ndash; pyta sztywnym tonem.</p>

  <p class="txt-w">To pytanie działa mi na nerwy. Nie mogę uwierzyć, że pielęgniarka go tu wpuściła.</p>

  <p class="txt-w">&ndash; Po prostu cudownie.</p>

  <p class="txt-w">Ma przynajmniej na tyle przyzwoitości, by wyglądać na zakłopotanego.</p>

  <p class="txt-w">&ndash; Wiem. Przepraszam. Po prostu cieszę się, że nic ci nie jest.</p>

  <p class="txt-w">Serio? <em class="calibre1">Technik policyjny powiedział, że przed wypadkiem twój samochód został celowo uszkodzony.</em> Kto miałby powód, żeby psuć mój samochód? Simon oczywiście. Ale nie robiłby tego sam. Zleciłby to komuś innemu. Frajerowi „ogarniającemu” przez kilka ostatnich miesięcy dziewczynę, którą tamten zgwałcił i&nbsp;zapłodnił.</p>

  <p class="txt-w">&ndash; Posłuchaj. &ndash; Siada na krześle przy moim łóżku. &ndash; Musimy pogadać.</p>

  <p class="txt-w">Znajduje się za blisko. Czy pielęgniarka naprawdę go tu wpuściła? Wyraźnie powiedziałam, że nie życzę sobie odwiedzin nikogo poza moim bratem. Ale ostatnio całkiem nieźle poznałam Jacksona. Jest głupi, że nie uwierzył w&nbsp;to, co mu powiedziałam o&nbsp;Simonie, ale szczerze mówiąc, nie wierzę, że mógłby kogoś skrzywdzić.</p>

  <p class="txt-w"><em class="calibre1">Technik policyjny powiedział, że przed wypadkiem twój samochód został celowo uszkodzony.</em></p>

  <p class="txt-w">&ndash; Jestem zbyt zmęczona na rozmowę &ndash; mówię. &ndash; Wolałabym, żebyś wyszedł.</p>

  <p class="txt-w">&ndash; Będę się streszczać &ndash; obiecuje.</p>

  <p class="txt-w">&ndash; Jackson…</p>

  <p class="txt-w">&ndash; Nie, pozwól mi powiedzieć. &ndash; Skupia na mnie wzrok. &ndash; Wtedy, kiedy mówiłaś te rzeczy o&nbsp;Simonie i&nbsp;o tym, co ci zrobił, byłem naprawdę zaskoczony. Moją rolą jest chronienie Simona, wiesz?</p>

  <p class="txt-w">&ndash; Mhm…</p>

  <p class="txt-w">&ndash; I&nbsp;okropnie się z&nbsp;tego wywiązałem. &ndash; Ściąga swoje jasnobrązowe brwi. &ndash; Ciągle słyszałem historie kobiet, które zdobyły się na odwagę, żeby powiedzieć, co się im przydarzyło. Ty zrobiłaś to samo, a&nbsp;ja zareagowałem w&nbsp;najgorszy możliwy sposób. Gorzej, kryłem Simona. Wstyd mi za moje zachowanie.</p>

  <p class="txt-w">Marszczę brwi.</p>

  <p class="txt-w">&ndash; Serio?</p>

  <p class="txt-w">&ndash; Serio. &ndash; Patrzy mi w&nbsp;oczy. Czy jego źrenice są rozszerzone, czy mi się tylko wydaje? Nagle jego oczy wydają się ciemniejsze niż zwykle. &ndash; Naprawdę bardzo mi przykro, że tak się to wszystko potoczyło, Tegan. Poważnie. Nie zasłużyłaś na to.</p>

  <p class="txt-w">Jackson sprawia, że zaczynam się stresować. Nie wiem dlaczego, ale mam wrażenie, że coś jest tutaj nie tak. Przeprosiny Jacksona wydają się naciągane. Trudno mi uwierzyć, że jest mu przykro, po tym, co mi powiedział. Wolałabym, żeby Dennis się pośpieszył i&nbsp;wrócił już z&nbsp;tej kawiarni.</p>

  <p class="txt-w">Nie widzę, czy ktokolwiek jest przed moją salą. Przyciskam guzik przywołujący pielęgniarkę. Kiedy wezwałam ją ostatnio, przybiegła niemal natychmiast. Ale teraz wygląda na to, że nikogo tam nie ma.</p>

  <p class="txt-w">&ndash; Wezwałaś pielęgniarkę? &ndash; pyta Jackson. Cholera, nie zdawałam sobie sprawy, że to zauważył. &ndash; Właśnie przekazują sobie zmianę. Wątpię, żeby ktoś teraz przyszedł. &ndash; Robi przerwę. &ndash; Jesteśmy tylko ty i&nbsp;ja.</p>

  <p class="txt-w">Czuję, że zaraz zwymiotuję.</p>

  <p class="txt-w">&ndash; Och…</p>

  <p class="txt-w">&ndash; Ale mogę ci pomóc. &ndash; W&nbsp;jego oczach pojawia się błysk, który wywołuje ciarki na mojej skórze. &ndash; Powiedz, Tegan. Czego ci potrzeba?</p>

  <p class="txt-w">&ndash; Niczego &ndash; odpowiadam szybko. &ndash; Wszystko jest w&nbsp;porządku.</p>

  <p class="txt-w">&ndash; Ale wzywałaś pielęgniarkę.</p>

  <p class="txt-w">&ndash; Przez przypadek.</p>

  <p class="txt-w">Jackson zastanawia się przez chwilę nad moimi słowami. Ogląda się na drzwi, jakby chciał potwierdzić, czy nadal jesteśmy sami. Jesteśmy.</p>

  <p class="txt-w">&ndash; Posłuchaj, Tegan…</p>

  <p class="txt-w">Wiercę się na łóżku.</p>

  <p class="txt-w">&ndash; Jackson… Ja… jestem… naprawdę zmęczona.</p>

  <p class="txt-w">&ndash; Nie wątpię. &ndash; Nachyla się do mnie blisko. Za blisko. Czuję zapach jego wody kolońskiej. Miętowy, zupełnie inny niż Simona. &ndash; Ale musisz o&nbsp;czymś wiedzieć…</p>
</div>


<div class="t-p" id="calibre_link-215">
  <h2 title="ROZDZIAŁ SZEŚĆDZIESIĄTY TRZECI" class="calibre6" id="calibre_link-303"><a href="#calibre_link-216" class="calibre5">ROZDZIAŁ SZEŚĆDZIESIĄTY TRZECI</a></h2>

  <p class="imie">Polly</p>

  <p class="txt-w">Od dnia „incydentu” nie postawiłam stopy w&nbsp;szpitalu Roosevelt Memorial.</p>

  <p class="txt-w">To było takie upokarzające. Nie zrobiłam nawet nic złego. Przecież nie chciałam skrzywdzić tego noworodka. Wiedziałam, że nie mogę z&nbsp;nim nigdzie wyjść. Tylko go trzymałam. I&nbsp;z całą pewnością chciałam go oddać &ndash; w&nbsp;końcu. Chciałam go jeszcze tylko trochę potulić.</p>

  <p class="txt-w">Nie musiałam być wyprowadzana przez ochronę.</p>

  <p class="txt-w">Dziś wchodzę do szpitala pewnym krokiem, zostawiwszy kurtkę w&nbsp;samochodzie, żeby wszyscy widzieli mój fartuch. Przypięłam też mój stary identyfikator. Zabrali mi ten, który nosiłam w&nbsp;mój ostatni dzień, ale mam zapasowy z&nbsp;czasów, kiedy myślałam, że go zgubiłam, i&nbsp;ochrona wydrukowała mi drugi. Nie dostanę się dzięki niemu do pokoi lekarskich, ale nie jest mi to potrzebne. Mam go tylko dla zachowania pozorów.</p>

  <p class="txt-w">Okazuje się, że praktycznie go nie potrzebuję. Ochroniarz ledwie na mnie patrzy, kiedy przechodzę obok niego. Wciąż jeszcze są godziny odwiedzin. Na wszelki wypadek zakładam maseczkę, którą wzięłam z&nbsp;recepcji, aby zakryć twarz.</p>

  <p class="txt-w">Kieruję się prosto do wind. Sprawdzam informacje na ścianie, żeby potwierdzić, że oddział położniczy nadal znajduje się na trzecim piętrze, a&nbsp;potem cierpliwie czekam na przyjazd windy. Razem ze mną czeka mężczyzna, mniej więcej w&nbsp;moim wieku, który w&nbsp;jednej ręce trzyma pluszowego słonia, a&nbsp;w drugiej pudełko czekoladek. Zauważa, że wpatruję się w&nbsp;te przedmioty, i&nbsp;uśmiecha się do mnie.</p>

  <p class="txt-w">&ndash; Moja żona właśnie urodziła nasze pierwsze dziecko &ndash; wyjaśnia z&nbsp;nutą dumy. &ndash; Wiem, że dziecko jest za małe, żeby to docenić, ale… No cóż, moja żona uwielbia czekoladki.</p>

  <p class="txt-w">Moje usta wydają się zrobione z&nbsp;plastiku, gdy próbuję oddać mu uśmiech.</p>

  <p class="txt-w">&ndash; Jestem pewna, że będzie zachwycona.</p>

  <p class="txt-w">Zastanawiam się, co Hank by mi przyniósł, gdybym kiedykolwiek zdołała zajść w&nbsp;ciążę. Wyobrażam go sobie, jak chodzi między półkami w&nbsp;supermarkecie i&nbsp;próbuje wybrać dla mnie coś, co mnie ucieszy. A&nbsp;potem przechodzi na dział zabawek. Cokolwiek by kupił, zwierzak z&nbsp;pewnością miałby na głowie czapkę z&nbsp;daszkiem.</p>

  <p class="txt-w">To się już nigdy nie zdarzy.</p>

  <p class="txt-w">Drzwi windy się otwierają. Mój sąsiad jest dżentelmenem i&nbsp;puszcza mnie przodem. Oczy zachodzą mi łzami, kiedy naciskam guzik trzeciego piętra i&nbsp;winda powoli zaczyna wznosić się w&nbsp;górę. Sięgam do kieszeni fartucha i&nbsp;zaciskam palce na rękojeści nożyczek, dzięki którym Tegan nie powie nikomu, co zrobiliśmy.</p>

  <p class="txt-w">Wkrótce będzie po wszystkim. Nie będę musiała się uśmiechać i&nbsp;udawać, że życzę szczęścia ludziom, którzy spodziewają się dzieci. Nie będę musiała patrzeć, jak Hank udaje, że jest zadowolony z&nbsp;życia, w&nbsp;jakim utknął z&nbsp;mojego powodu. Może zacząć wszystko od nowa, zasługuje na to.</p>

  <p class="txt-w">Hank dostanie szału, kiedy się zorientuje, że sypialnia jest pusta, a&nbsp;bronco nie stoi na podjeździe. Będzie mnie szukał po całym domu. A&nbsp;potem wsiądzie do auta i&nbsp;zacznie krążyć&nbsp;po okolicy, żeby mnie znaleźć. W&nbsp;końcu przyjdzie mu do głowy, żeby przyjechać tutaj.</p>

  <p class="txt-w">Ale wtedy będzie już dużo za późno.</p>
</div>


<div class="t-p" id="calibre_link-217">
  <h2 title="ROZDZIAŁ SZEŚĆDZIESIĄTY CZWARTY" class="calibre6" id="calibre_link-304"><a href="#calibre_link-218" class="calibre5">ROZDZIAŁ SZEŚĆDZIESIĄTY CZWARTY</a></h2>

  <p class="imie">Tegan</p>

  <p class="txt-w">&ndash; Teggie? Wszystko okej?</p>

  <p class="txt-w">Cokolwiek Jackson chciał mi powiedzieć lub zrobić, przerwał mu Dennis, który stanął w&nbsp;wejściu do mojej sali. Jackson odwraca głowę, żeby popatrzeć na mojego brata, i&nbsp;rzuca mu ponure spojrzenie.</p>

  <p class="txt-w">&ndash; Tegan i&nbsp;ja sobie rozmawialiśmy &ndash; mówi poirytowanym tonem.</p>

  <p class="txt-w">&ndash; Już skończyliśmy. &ndash; Patrzę wymownie na Dennisa, żeby dać mu znać, że chcę, aby Jackson jak najszybciej opuścił moją salę. &ndash; Jestem naprawdę zmęczona.</p>

  <p class="txt-w">Jackson zaciska swoją gładko ogoloną szczękę.</p>

  <p class="txt-w">&ndash; Tegan…</p>

  <p class="txt-w">&ndash; Miała ciężki dzień, Jackson. &ndash; Dennis patrzy na Jacksona twardo. &ndash; Czas się zbierać, stary. Cokolwiek chcesz jej powiedzieć, to może poczekać do jutra.</p>

  <p class="txt-w">Przez chwilę obawiam się, że Jackson odmówi wyjścia i&nbsp;że sprawy pomiędzy nim i&nbsp;moim bratem wymkną się spod kontroli. Czuję wdzięczność, że Dennis stanął w&nbsp;mojej obronie &ndash; po tym wszystkim, co mi się przydarzyło, dobrze mieć kogoś po swojej stronie. Lecz Jackson podnosi się z&nbsp;krzesła i&nbsp;rzuca mi ostatnie, przeciągłe spojrzenie.</p>

  <p class="txt-w">&ndash; Musimy jutro porozmawiać, Tegan &ndash; oświadcza. &ndash; Z&nbsp;samego rana.</p>

  <p class="txt-w">Wiem tylko, że nie dam mu kolejnej szansy, by zostać z&nbsp;nim w&nbsp;sali sam na sam.</p>

  <p class="txt-w">Wreszcie Jackson odwraca się i&nbsp;wychodzi na korytarz. Liczyłam na to, że wraz z&nbsp;jego wyjściem całe napięcie opuści moje ciało, jednak nadal czuję dziwny niepokój, którego nie potrafię się pozbyć, jakby na horyzoncie wciąż majaczyło zagrożenie. Kładę rękę na brzuchu i&nbsp;Tuńka daje mi uspokajającego kopniaka.</p>

  <p class="txt-w">&ndash; Jezu &ndash; odzywa się Dennis, gdy zajmuje miejsce, na którym chwilę temu siedział Jackson. &ndash; Z&nbsp;czym on ma problem?</p>

  <p class="txt-w">No właśnie, z&nbsp;czym on ma problem? Ale najdziwniejsze jest to, że ci dwaj wyglądali, jakby się znali. Dennis nawet zwrócił się do Jacksona po imieniu. Co jest bardzo dziwne, bo skąd mieliby się znać? Nigdy nie wspominałam o&nbsp;Jacksonie podczas rozmów z&nbsp;Dennisem i&nbsp;wcześniej mój brat zachowywał się, jakby nie miał pojęcia, kim on jest.</p>

  <p class="txt-w">&ndash; Jeśli ten papuga wróci &ndash; dodaje Dennis &ndash; powiem mu dosadnie, że nie chcesz go widzieć na oczy.</p>

  <p class="txt-w">Kiwam głową, chociaż nagle dopadają mnie wątpliwości. Kiedy Jackson znajdował się obok mojego łóżka, chciałam, żeby wyszedł. Ale on chciał mi coś powiedzieć. I&nbsp;to spojrzenie w&nbsp;jego oczach &ndash; nie było złowieszcze. To było coś innego.</p>

  <p class="txt-w">Strach.</p>

  <p class="txt-w">&ndash; Wszystko okej? &ndash; pyta mnie Dennis po raz chyba milionowy.</p>

  <p class="txt-w">Wiercę się na materacu, usiłując znaleźć wygodną pozycję, co ze złamaną kostką i&nbsp;wielkim brzuchem jest prawie niewykonalne.</p>

  <p class="txt-w">&ndash; Strasznie mnie boli.</p>

  <p class="txt-w">&ndash; Wiem. &ndash; Marszczy brwi. &ndash; Ja, kiedy miałem tamten wypadek, złamałem nogę w&nbsp;trzech miejscach. Pamiętasz?</p>

  <p class="txt-w">&ndash; Oczywiście, że pamiętam. &ndash; Kiedy dostałam informację o&nbsp;wypadku, zamartwiałam się o&nbsp;niego na śmierć. Był jedyną rodziną, jaka mi pozostała, i&nbsp;nie mogłam znieść myśli o&nbsp;utracie brata. Źle mi z&nbsp;tym, że przez ostatnie dni narażałam go na podobne zmartwienia. &ndash; To były podobne okoliczności, co nie? Ośnieżona droga?</p>

  <p class="txt-w">Potakuje i&nbsp;patrzy przez chwilę w&nbsp;dal.</p>

  <p class="txt-w">&ndash; Tak. Poprzedniego dnia była ta okropna śnieżyca, ale ten koleś, z&nbsp;którym chodziłaś… Brian mu było?… zerwał z&nbsp;tobą i&nbsp;histeryzowałaś przez telefon, więc musiałem przyjechać.</p>

  <p class="txt-w">Pamiętam zerwanie z&nbsp;Brianem, ale nie prosiłam Dennisa, żeby przyjeżdżał &ndash; sam się uparł. Jednak teraz słyszę w&nbsp;jego głosie lekkie napięcie, jakby obwiniał mnie o&nbsp;to, że zmusiłam go do jazdy w&nbsp;czasie burzy śnieżnej.</p>

  <p class="txt-w">Chyba nie obwinia mnie o&nbsp;tamten wypadek, co? Z&nbsp;tego powodu musiał niespodziewanie zakończyć karierę zawodowego narciarza, ale zawsze wydawał się zadowolony z&nbsp;tego, że pracuje jako instruktor narciarski. Nie jest jak nasz ojciec, który miał obsesję na punkcie osiągania coraz to większych sukcesów, a&nbsp;kiedy zawiódł, to go zabiło. Dennis jest inny. Jest zadowolony z&nbsp;tego, co ma, i&nbsp;troszczy się o&nbsp;mnie bardziej niż o&nbsp;cokolwiek innego.</p>

  <p class="txt-w">&ndash; Nie byłoby tak źle &ndash; mówię &ndash; gdybym miała za to wszystko jak zapłacić.</p>

  <p class="txt-w">&ndash; A&nbsp;co z&nbsp;twoim ubezpieczeniem?</p>

  <p class="txt-w">Zerkam na kroplówkę z&nbsp;lekami, które sączą się do moich żył.</p>

  <p class="txt-w">&ndash; Jest beznadziejne.</p>

  <p class="txt-w">&ndash; A&nbsp;pieniądze od Lamara?</p>

  <p class="txt-w">Mimo wszystko czuję przypływ irytacji. Nigdy nie powiedziałam Dennisowi, co Simon mi zrobił, ale ponad wszelką wątpliwość wyjaśniłam mu, że nie ma takiej możliwości, abym przyjęła jego ofertę.</p>

  <p class="txt-w">&ndash; Mówiłam ci, że nie mogę wziąć tych pieniędzy.</p>

  <p class="txt-w">&ndash; Tak, ale okoliczności uległy zmianie. &ndash; Spogląda znacząco na moją złamaną kostkę. &ndash; Może powinnaś to przemyśleć.</p>

  <p class="txt-w">Słuszna uwaga. Już przed wypadkiem nie było kolorowo, ale teraz sytuacja jest o&nbsp;wiele gorsza. Bóg jeden wie, jak długo będę niezdolna do pracy z&nbsp;powodu złamania i&nbsp;infekcji. Otchłań, w&nbsp;którą wpadam, jest większa niż kiedykolwiek wcześniej. I&nbsp;chociaż Simon podarł ten kontrakt, coś mi mówi, że gdybym się z&nbsp;nim skontaktowała, chętnie podsunąłby mi nowy do podpisu.</p>

  <p class="txt-w">Tylko że to się nigdy nie zdarzy. Nie ma mowy. Nie wezmę ani grosza od tego potwora. Zrobił mi okropną rzecz i&nbsp;nie mogę pozwolić na to, by zamknął mi usta i&nbsp;robił to samo innym kobietom.</p>

  <p class="txt-w">&ndash; Nie &ndash; oznajmiam z&nbsp;mocą, która mnie samą zaskakuje. &ndash; Nie wezmę od niego pieniędzy. Nigdy.</p>

  <p class="txt-w">Dennis otwiera usta, żeby się ze mną wykłócać, ale po chwili je zamyka i&nbsp;opuszcza ramiona. Mam poczucie winy, że to na nim spocznie ciężar opieki nade mną, kiedy dziecko się urodzi, ale wiem, że mnie nie opuści. Zawsze mogłam na niego liczyć.</p>

  <p class="txt-w">&ndash; Nieważne &ndash; mówi &ndash; nie myśl o&nbsp;tym teraz. Dużo przeżyłaś i&nbsp;wyglądasz na słabą.</p>

  <p class="txt-w">Ma rację. Przez te kilka ostatnich dni przeżyłam więcej niż przez całe życie i&nbsp;mimo że powiedziałam Jacksonowi, że jestem zmęczona, tylko po to, żeby się go pozbyć, teraz naprawdę mam powieki jak z&nbsp;ołowiu. Teraz, gdy moje cierpienie zostało już opanowane, po raz pierwszy od kilku dni będę mogła się porządnie wyspać.</p>

  <p class="txt-w">&ndash; Powinnaś się zdrzemnąć &ndash; informuje mnie Dennis. &ndash; Jesteś już bezpieczna. Nie musisz się już o&nbsp;nic martwić.</p>

  <p class="txt-w">&ndash; Może tak zrobię &ndash; mamroczę. &ndash; Tylko na chwilę… żeby…</p>

  <p class="txt-w">Odpływam, zanim dokończę zdanie.</p>
</div>


<div class="t-p" id="calibre_link-219">
  <h2 title="ROZDZIAŁ SZEŚĆDZIESIĄTY PIĄTY" class="calibre6" id="calibre_link-305"><a href="#calibre_link-220" class="calibre5">ROZDZIAŁ SZEŚĆDZIESIĄTY PIĄTY</a></h2>

  <p class="imie">Polly</p>

  <p class="txt-w">Mężczyzna z&nbsp;maskotką i&nbsp;czekoladkami odsuwa się na bok, pozwalając mi wyjść z&nbsp;windy pierwszej. Jednak gdy kieruje się w&nbsp;stronę porodówki, ja zostaję z&nbsp;tyłu. Skręca mnie w&nbsp;żołądku i&nbsp;mam wrażenie, że zaraz zwymiotuję.</p>

  <p class="txt-w">Tracę kontrolę.</p>

  <p class="txt-w">Ale muszę się skupić. Jeśli Tegan powie policji o&nbsp;mnie i&nbsp;o Hanku, to będzie koniec. To jedyny sposób. Nie jestem w&nbsp;stanie ocalić siebie, ale mogę uratować Hanka.</p>

  <p class="txt-w">W chwili, gdy mam już podejść pod wejście na oddział położniczy, mija mnie wysoki, szczupły mężczyzna w&nbsp;okularach z&nbsp;grubymi oprawkami i&nbsp;pomiętym garniturze i&nbsp;uderza mnie ramieniem. Jest skupiony na czymś w&nbsp;swoim telefonie i&nbsp;kiedy na mnie wpada, podnosi zaskoczony wzrok.</p>

  <p class="txt-w">&ndash; Przepraszam &ndash; mamrocze i&nbsp;wraca znów do patrzenia w&nbsp;komórkę.</p>

  <p class="txt-w">Nagle zaczyna wibrować mój telefon w&nbsp;kieszeni fartucha. Bez zdziwienia przyjmuję fakt, że to <span class="kptl">SMS</span> od Hanka, który musiał skończyć rąbanie drewna i&nbsp;zorientował się, że zniknęłam.</p>

  <p class="cytat">Gdzie jesteś?</p>

  <p class="mt1">I sekundę później:</p>

  <p class="mt2">Nie ma cię w&nbsp;sypialni. Dokąd poszłaś?</p>

  <p class="mt1">Oraz:</p>

  <p class="mt2">Proszę, wróć natychmiast do domu!!!</p>

  <p class="mt1">Mam ochotę mu odpisać. Powiedzieć mu, że przykro mi z&nbsp;powodu tego, co zamierzam zrobić, ale to jedyny sposób, by go ocalić.</p>

  <p class="txt-w">Ale jeśli napiszę cokolwiek, Hankowi odbije. Więc chowam telefon z&nbsp;powrotem do kieszeni.</p>

  <p class="txt-w"><em class="calibre1">Żegnaj, Hank.</em></p>

  <p class="txt-w">Czas na działanie.</p>

  <p class="txt-w">Zaciskam palce na nożyczkach w&nbsp;kieszeni. Gdy jestem w&nbsp;fartuchu i&nbsp;z identyfikatorem przypiętym do piersi, wiem, że nikt mnie nie zatrzyma. Wchodzę na oddział i&nbsp;tak jak przewidziałam, pielęgniarki są zajęte przekazywaniem sobie zmiany. Nikt się mną nie interesuje, ponieważ wyglądam, jakbym miała prawo tu być. Wtapiam się w&nbsp;scenerię. Jestem niewidzialna.</p>

  <p class="txt-w">Na drzwiach nie ma nazwisk, ale wiem, że przy kontuarze pielęgniarskim mają listę z&nbsp;informacją o&nbsp;pacjentach. Najnormalniejszym w&nbsp;świecie krokiem wchodzę za kontuar i&nbsp;znajduję kartkę leżącą na klawiaturze jednego z&nbsp;komputerów.</p>

  <p class="txt-w">Werner. Sala 308.</p>

  <p class="txt-w">Ściskam nożyczki tak mocno, że zaczynają mnie mrowić opuszki palców. Raźnym krokiem przemierzam korytarz. Mijam sale z&nbsp;numerami 301, 302, 303…</p>

  <p class="txt-w">Naprawdę zamierzam to zrobić? Mam w&nbsp;sobie to coś, co pozwoli mi skrzywdzić drugiego człowieka? Nie byłam w&nbsp;stanie nawet złamać jej rzepki w&nbsp;kolanie, a&nbsp;to jest dużo, dużo gorsze. Ale to jedyny sposób, żeby mój mąż nie miał kłopotów.</p>

  <p class="txt-w">304, 305, 306…</p>

  <p class="txt-w">Mój telefon dzwoni. Hank się do mnie dobija. Wyciągam komórkę z&nbsp;kieszeni i&nbsp;odrzucam połączenie. A&nbsp;potem włączam tryb cichy.</p>

  <p class="txt-w">307, 308…</p>

  <p class="txt-w">Jestem na miejscu.</p>

  <p class="txt-w">Widzę ją. Tegan. Leży w&nbsp;łóżku szpitalnym, a&nbsp;jej blond włosy są rozsypane wokół twarzy. Jej brzuch sterczy wysoko, a&nbsp;na lewej kostce założono jej gruby opatrunek. Ma zamknięte oczy i&nbsp;jest pogrążona we śnie, co bardzo ułatwia mi zadanie.</p>

  <p class="txt-w">Tylko że nagle zauważam, że nie jest w&nbsp;sali sama. Obok niej stoi mężczyzna. Po chwili rozpoznaję w&nbsp;nim faceta, który był w&nbsp;moim domu jej szukać. Faceta, który twierdził, że jest jej bratem.</p>

  <p class="txt-w">Jednak on nie przyszedł do niej ze zwykłą wizytą. W&nbsp;tym pokoju dzieje się coś jeszcze.</p>

  <p class="txt-w">Mężczyzna trzyma w&nbsp;dłoni strzykawkę. I&nbsp;próbuje wbić ją w&nbsp;kroplówkę Tegan, ale kiepsko mu to wychodzi. Mimo że nie pracuję już jako pielęgniarka od lat, wątpię, że zasady zmieniły się na tyle, by przypadkowi członkowie rodziny mogli wstrzykiwać, co zechcą, do kroplówek pacjentów. Ten człowiek nie ma dobrych intencji.</p>

  <p class="txt-w">Stoję przed drzwiami odrętwiała. Brat Tegan chce ją skrzywdzić. Przyszłam tu, żeby powstrzymać ją od wydania mnie i&nbsp;Hanka policji, ale wygląda na to, że ten mężczyzna zrobi to za mnie. Wystarczy, że się wycofam, i&nbsp;cały ten koszmar się skończy.</p>

  <p class="txt-w">&ndash; Co pan robi? &ndash; wołam instynktownie.</p>

  <p class="txt-w">Mężczyzna podrywa głowę i&nbsp;patrzy na mnie, coraz szerzej otwierając oczy. Opuszcza kroplówkę, z&nbsp;której wycieka płyn. Chowa strzykawkę do kieszeni.</p>

  <p class="txt-w">&ndash; Przepraszam &ndash; mówi. &ndash; Godziny odwiedzin się skończyły?</p>

  <p class="txt-w">Rozluźniam uchwyt na nożyczkach w&nbsp;kieszeni i&nbsp;kładę ręce na biodrach.</p>

  <p class="txt-w">&ndash; Pytałam, co pan robi.</p>

  <p class="txt-w">Brat Tegan otwiera usta. Chociaż ja rozpoznaję go jako człowieka, który przyszedł do mojego domu, jest mało prawdopodobne, że on rozpozna mnie, gdy jestem w&nbsp;fartuchu i&nbsp;masce chirurgicznej na twarzy. Pewnie myśli, że jestem pielęgniarką oddziałową. Stoję i&nbsp;czekam na bajkę, jaką wymyśli, żeby usprawiedliwić to, co próbował zrobić. Jednak zaskakuje mnie, robiąc coś zupełnie innego. Zaczyna biec i&nbsp;niemal mnie przewraca, chcąc jak najszybciej wydostać się z&nbsp;sali.</p>

  <p class="txt-w">Poruszenie budzi Tegan. Na chwilę nasze spojrzenia się krzyżują.</p>

  <p class="txt-w">&ndash; To ty! &ndash; krzyczy.</p>

  <p class="txt-w">Nie mam czasu się nią teraz zajmować. Odwracam się i&nbsp;pędzę za mężczyzną, który ma nade mną sporą przewagę.</p>

  <p class="txt-w">&ndash; Zatrzymajcie go! &ndash; wołam.</p>

  <p class="txt-w">Moje trampki dudnią o&nbsp;pokrytą linoleum podłogę, a&nbsp;personel zaczyna odwracać głowy. Kilkoro z&nbsp;nich rusza w&nbsp;pogoń, ale ja jestem na czele. Wszystko zależy ode mnie &ndash; muszę zatrzymać tego człowieka. Tylko o&nbsp;tym mogę myśleć.</p>

  <p class="txt-w">Nie jestem na tyle szybka, by go dopaść, jednak udaje mi się zahaczyć palce o&nbsp;kołnierz jego kurtki narciarskiej. Nie powstrzymuje go to, ale potyka się i&nbsp;traci równowagę, więc potrzebuje kilku cennych sekund, by się pozbierać. Człowiek, którego widziałam wcześniej &ndash; ten w&nbsp;grubych okularach &ndash; czeka przy windzie i&nbsp;na widok pogoni przyłącza się do działania. Bez wahania chwyta brata Tegan i&nbsp;rzuca nim o&nbsp;ścianę, po czym dociska łokieć do jego szyi, by przytrzymać go w&nbsp;miejscu. Jest silniejszy, niż wskazywałby na to jego wygląd.</p>

  <p class="txt-w">Nieznajomy ogląda się na mnie przez ramię, podczas gdy brat Tegan próbuje wyrwać się z&nbsp;jego uchwytu i&nbsp;złapać oddech.</p>

  <p class="txt-w">&ndash; Co zrobił? &ndash; warczy na mnie.</p>

  <p class="txt-w">&ndash; Próbował jej coś wstrzyknąć do kroplówki &ndash; odpowiadam zdyszana.</p>

  <p class="txt-w">Okularnik nawet nie wygląda na zdziwionego. Słyszę, jak syczy do ucha tamtego:</p>

  <p class="txt-w">&ndash; Wiedziałem! Wiedziałem, że to twoja sprawka, ty fałszywy gnoju!</p>

  <p class="txt-w">Podbiega do nich ochrona, a&nbsp;ja szybko wyjaśniam, w&nbsp;czym rzecz. Ponieważ wyglądam jak pielęgniarka, wszystko zostaje potraktowane bardzo poważnie. Ochroniarz kiwa głową, jakby to nie była najdziwniejsza rzecz, jakiej był dzisiaj świadkiem. Potrafię w&nbsp;to uwierzyć.</p>

  <p class="txt-w">Potem ochroniarz wyciąga strzykawkę z&nbsp;kieszeni mężczyzny. Zastanawiam się, co w&nbsp;niej jest. Podejrzewam, że nic dobrego.</p>

  <p class="txt-w">&ndash; Dziękuję, Polly &ndash; odzywa się do mnie, kiedy kończę opowieść.</p>

  <p class="txt-w">Otwieram usta zszokowana, że zna moje imię. Ale nagle sobie przypominam. Przecież mam identyfikator.</p>

  <p class="txt-w">&ndash; Och. &ndash; Tylko na tyle mnie stać.</p>

  <p class="txt-w">Muszę stąd spadać. To jedynie kwestia czasu, kiedy ktoś się zorientuje, że nie pracuje tu żadna pielęgniarka o&nbsp;imieniu Polly. A&nbsp;jeśli ktoś sobie przypomni, co zrobiłam dwa lata temu, nie będzie to dla mnie dobrze wyglądało. Mogę trafić do więzienia razem z&nbsp;bratem Tegan. Więc gdy tylko ochroniarz odwraca głowę, wymykam się najszybciej jak to możliwe.</p>

  <p class="txt-w">Przyszłam tutaj zabić Tegan Werner, powstrzymać ją przed wysłaniem mojego męża za kratki. Ale prawda jest taka, że nie byłabym w&nbsp;stanie tego zrobić. Nie mam w&nbsp;sobie tego czegoś.</p>

  <p class="txt-w">Więc zamiast tego ocaliłam jej życie.</p>
</div>


<div class="t-p" id="calibre_link-221">
  <h2 title="ROZDZIAŁ SZEŚĆDZIESIĄTY SZÓSTY" class="calibre6" id="calibre_link-306"><a href="#calibre_link-222" class="calibre5">ROZDZIAŁ SZEŚĆDZIESIĄTY SZÓSTY</a></h2>

  <p class="imie">Tegan</p>

  <p class="txt-w">Jackson musiał mi to wyjaśniać pięć razy, a&nbsp;ja nadal nie potrafię objąć tego rozumem.</p>

  <p class="txt-w">&ndash; Tak mi przykro, Tegan &ndash; powtarza ciągle. &ndash; Wiem, że to ostatnie, czego ci teraz potrzeba.</p>

  <p class="txt-w">Pozwoliłam policji wejść do mojej sali. Cóż, jednemu policjantowi. Detektyw ma na nazwisko Maxwell i&nbsp;to ten sam funkcjonariusz, który zajmuje się sprawą mojego wypadku. Okazuje się, że jest w&nbsp;nią też zamieszany Simon Lamar.</p>

  <p class="txt-w">&ndash; Dotarliśmy do człowieka, którego Lamar opłacił, żeby w&nbsp;dzień przed pani wypadkiem pomajstrował przy bieżnikach w&nbsp;pani oponach &ndash; tłumaczy mi detektyw Maxwell. &ndash; Wiedzieli, że nie będą miały przyczepności na pokrytej śniegiem drodze, i&nbsp;właśnie dlatego pani brat zasugerował, żeby pani do niego przyjechała.</p>

  <p class="txt-w">&ndash; Ale dlaczego Dennis miałby… &ndash; Nie jestem w&nbsp;stanie dokończyć zdania. Mój brat przez długi czas był dla mnie całym światem. Dlaczego miałby zrobić mi coś takiego?</p>

  <p class="txt-w">&ndash; Pan Werner i&nbsp;pan Lamar byli partnerami biznesowymi &ndash; wyjaśnia detektyw. &ndash; Lamar razem z&nbsp;pani bratem finansował kilka nowych ośrodków narciarskich. To była dla niego ważna sprawa. A&nbsp;Lamar powiedział jasno, że jeśli zgłosi się pani na policję, współpraca nie dojdzie do skutku.</p>

  <p class="txt-w">Spotkałam Simona Lamara w&nbsp;barze, kiedy byłam w&nbsp;odwiedzinach u&nbsp;Dennisa w&nbsp;ośrodku. Najwyraźniej właśnie skończył spotkanie z&nbsp;moim bratem.</p>

  <p class="txt-w">Zawsze uważałam Dennisa za uległego człowieka, który jest zadowolony ze swojej pracy instruktora narciarskiego, ale okazuje się, że ma więcej wspólnego z&nbsp;naszym ojcem, niż sądziłam. Kiedy zrozumiał, że intratna współpraca dosłownie przelatuje mu przez palce, postanowił zrobić wszystko, co w&nbsp;jego mocy, żeby doszła do skutku.</p>

  <p class="txt-w">Wygląda na to, że wbrew temu, co sądziłam, Dennis nigdy nie pogodził się z&nbsp;tym, że stracił szansę na zostanie zawodowym narciarzem. Nie zdawałam sobie sprawy, że obwiniał mnie o&nbsp;tamten wypadek, który przekreślił jego przyszłość. Boli mnie myśl o&nbsp;niechęci, jaką czuł do mnie przez te wszystkie lata.</p>

  <p class="txt-w">Jackson kładzie rękę na moim ramieniu.</p>

  <p class="txt-w">&ndash; Próbowałem ci o&nbsp;tym powiedzieć, ale ten drań wrócił. Nie sądziłem, że może być tak bezczelny, żeby próbować coś zrobić, gdy leżysz w&nbsp;szpitalu, w&nbsp;przeciwnym razie nigdy nie zostawiłbym cię samej. &ndash; Zaciska powieki. &ndash; Nie powinienem był wychodzić. Przepraszam cię, Tegan.</p>

  <p class="txt-w">&ndash; To nie twoja wina &ndash; zapewniam go. Sama go przecież wyrzuciłam.</p>

  <p class="txt-w">&ndash; Wcześniej mówiłem poważnie &ndash; dodaje Jackson. &ndash; Naprawdę bardzo mi wstyd i&nbsp;przepraszam cię za moją reakcję, kiedy powiedziałaś mi, co zrobił ci Simon. Ja… sam nie wierzę w&nbsp;to wszystko, co ci powiedziałem. Kiedy wyszedłem z&nbsp;twojego mieszkania, skontaktowałem się z&nbsp;inną kobietą, o&nbsp;której wiedziałem, że Simon ją spłacił, i&nbsp;okazało się, że jej historia jest taka sama. Też ją odurzył, ale ona wzięła pieniądze i&nbsp;trzymała język za zębami. &ndash; Krzywi się. &ndash; Gdy zadzwoniłem do ciebie tuż przed wypadkiem, kiedy mieliśmy słaby zasięg, próbowałem ci powiedzieć, że chcę ci pomóc i&nbsp;że zamierzam iść na policję i&nbsp;powiedzieć im, co wiem o&nbsp;Simonie. Chciałem cię wesprzeć, kiedy się do nich zgłosisz, i&nbsp;upewnić się, że już nigdy więcej czegoś takiego nie zrobi.</p>

  <p class="txt-w">&ndash; Cóż &ndash; wtrąca się detektyw Maxwell &ndash; z&nbsp;całą pewnością nie zrobi już czegoś takiego. Lamar został aresztowany i&nbsp;zamierzamy pociągnąć go do odpowiedzialności za jego czyny.</p>

  <p class="txt-w">Patrzę na detektywa.</p>

  <p class="txt-w">&ndash; Co było w&nbsp;tej strzykawce?</p>

  <p class="txt-w">&ndash; Uważamy, że morfina. &ndash; Maxwell urywa. &ndash; Już dostawałaś morfinę, więc śmiertelna dawka mogła być uznana za błąd pielęgniarki.</p>

  <p class="txt-w">Śmiertelna dawka? Jackson wygląda na tak samo wstrząśniętego jak ja. Nie mogę uwierzyć, że mój własny brat mógł zrobić coś takiego. Nigdy nie czułam się bardziej samotna w&nbsp;całym moim życiu.</p>

  <p class="txt-w"><em class="calibre1">Ja wciąż tu jestem, mamusiu. Masz mnie!</em></p>

  <p class="txt-w">Wciąż mam moją córkę. Jedynym pozytywem tej całej sytuacji jest to, że Tuńka przetrwała.</p>

  <p class="txt-w">&ndash; Próbujemy się dowiedzieć, kim była pielęgniarka, która go powstrzymała &ndash; ciągnie detektyw. &ndash; Pojawiła się w&nbsp;pani sali i&nbsp;powstrzymała pani brata przed wstrzyknięciem morfiny. Ale miała na sobie maskę, a&nbsp;pozostały personel jej nie rozpoznał.</p>

  <p class="txt-w">Wracam pamięcią do chwili, gdy się obudziłam. Do kobiety, która stała w&nbsp;wejściu do mojej sali i&nbsp;do jej zielonych oczu spoglądających na mnie znad maski.</p>

  <p class="txt-w">Polly.</p>

  <p class="txt-w">Polly pojawiła się tutaj dzisiaj. Nie wiem, po co przyszła, ale powstrzymała Dennisa od zabicia mnie i&nbsp;mojego dziecka. Nienawidzę jej za to, co mi zrobiła, ale jednocześnie zdaję sobie sprawę, że gdyby nie ona i&nbsp;Hank, byłabym już martwa. Dwukrotnie uratowali mi życie. Jestem tu wyłącznie dzięki niej. Jestem jej dłużniczką.</p>

  <p class="txt-w">Ale nadal nie jestem pewna, czy to wystarczy.</p>
</div>


<div class="t-p" id="calibre_link-223">
  <h2 title="ROZDZIAŁ SZEŚĆDZIESIĄTY SIÓDMY" class="calibre6" id="calibre_link-307"><a href="#calibre_link-224" class="calibre5">ROZDZIAŁ SZEŚĆDZIESIĄTY SIÓDMY</a></h2>

  <p class="imie">Polly</p>

  <p class="txt-w">Pierwszą rzeczą, jaką widzę po wyjściu ze szpitala, jest zielony pikap.</p>

  <p class="txt-w">Hank.</p>

  <p class="txt-w">Na mój widok wyskakuje z&nbsp;szoferki i&nbsp;porzuca samochód, chociaż stoi w&nbsp;miejscu, w&nbsp;którym parkowanie jest niedozwolone, i&nbsp;najdalej za pół minuty ktoś tu przybiegnie i&nbsp;mu to uświadomi. Ale póki co w&nbsp;ogóle go to nie obchodzi.</p>

  <p class="txt-w">&ndash; Polly! &ndash; krzyczy. &ndash; Co ty tu robisz?</p>

  <p class="txt-w">Jest spanikowany. Czapka mu się przekrzywiła, a&nbsp;kurtka jest rozpięta i&nbsp;wyziera spod niej poplamiona olejem flanelowa koszula. Kiedy do mnie podbiega, łapie mnie za ramiona, jakby się bał, że mu ucieknę.</p>

  <p class="txt-w">&ndash; Wszystko jest w&nbsp;porządku &ndash; zapewniam go. &ndash; Przysięgam.</p>

  <p class="txt-w">&ndash; Ale… &ndash; Przenosi wzrok na wejście do szpitala. &ndash; Dlaczego jest tu tyle radiowozów?</p>

  <p class="txt-w">&ndash; Nie martw się. Nie przyjechały po mnie.</p>

  <p class="txt-w">Przygląda się mojej twarzy, jakby nie był pewien, czy może mi wierzyć.</p>

  <p class="txt-w">&ndash; Naprawdę &ndash; mówię. &ndash; Możemy iść. Ale mój samochód jest na parkingu.</p>

  <p class="txt-w">&ndash; Zostaw go tu do jutra &ndash; zarządza Hank. &ndash; Wracamy do domu moim.</p>

  <p class="txt-w">Nie mogę go winić, że nie chce mnie spuścić z&nbsp;oczu. Prawda jest też taka, że nie mam ochoty na wycieczkę do mojego auta bez kurtki. Posłusznie wsiadam więc na miejsce pasażera w&nbsp;jego pikapie.</p>

  <p class="txt-w">Hank uruchamia silnik, a&nbsp;ja pocieram dłonie, by je rozgrzać. Nożyce kuchenne dźgają mnie w&nbsp;udo i&nbsp;drżę, kiedy pomyślę sobie o&nbsp;alternatywnej rzeczywistości, w&nbsp;której zrealizowałabym mój błędny plan. W&nbsp;tamtej rzeczywistości byłabym teraz albo martwa, albo właśnie w&nbsp;drodze do więzienia, zamiast wracać do domu z&nbsp;mężem w&nbsp;jego ciepłym samochodzie. Cieszę się, że żyję jednak w&nbsp;tej.</p>

  <p class="txt-w">&ndash; Myślę, że masz rację &ndash; odzywam się. &ndash; Powinnam umówić się na spotkanie z&nbsp;doktor Salinsky.</p>

  <p class="txt-w">Hank przeszywa mnie spojrzeniem. Nic nie mówi, ale kładzie mi rękę na kolanie i&nbsp;lekko je ściska.</p>

  <p class="txt-w">&ndash; Kocham cię, Hank &ndash; dodaję.</p>

  <p class="txt-w">&ndash; Ja ciebie też, Polly. &ndash; Jego niski głos się łamie. &ndash; Najbardziej na świecie.</p>

  <p class="txt-w">Opieram głowę o&nbsp;jego wielką, szeroką klatkę piersiową, a&nbsp;on obejmuje mnie za ramię i&nbsp;trzyma tak mocno, jakby wszystko, na czym mu kiedykolwiek zależało, było z&nbsp;nim w&nbsp;tym aucie, na siedzeniu obok. Każdy por jego skóry promieniuje miłością do mnie.</p>

  <p class="txt-w"><em class="calibre1">Kiedyś twoja rodzina będzie kompletna.</em></p>

  <p class="txt-w">Tyle lat swojego życia spędziłam na skupianiu się na dziecku, którego tak bardzo pragnęłam. Ale to Hank jest moją rodziną i&nbsp;dał mi więcej miłości, niż mogłabym kiedykolwiek otrzymać od tuzina dzieci. Dopiero gdy straciłam niemal wszystko, dostrzegłam to, jakie mam szczęście.</p>

  <p class="txt-w">Rok po jej śmierci dotarła do mnie mądrość słów mojej mamy. Ja mam Hanka, a&nbsp;Hank ma mnie i&nbsp;nasza rodzina jest kompletna. A&nbsp;teraz wracamy do domu i&nbsp;spędzimy miły, spokojny wieczór, tylko we dwoje.</p>

  <p class="txt-w">&ndash; Wracajmy do domu &ndash; mówię.</p>

  <p class="txt-w">Potakuje i&nbsp;wrzuca bieg.</p>

  <p class="txt-w">Tylko że spokojny wieczór nie jest nam pisany. Ponieważ kiedy Hank podjeżdża pod nasz dom, wita nas miganie policyjnych świateł.</p>

  <p class="txt-w">Tegan powiedziała im, co zrobiliśmy. To koniec.</p>

  <p class="txt-w">Przyjechali zabrać mnie i&nbsp;Hanka do więzienia.</p>
</div>


<div class="t-p" id="calibre_link-225">
  <h2 title="ROZDZIAŁ SZEŚĆDZIESIĄTY ÓSMY" class="calibre6" id="calibre_link-308"><a href="#calibre_link-226" class="calibre5">ROZDZIAŁ SZEŚĆDZIESIĄTY ÓSMY</a></h2>

  <p class="imie">Polly</p>

  <p class="txt-w">&ndash; Co jest? &ndash; denerwuje się Hank.</p>

  <p class="txt-w">Dopiero po chwili dociera do mnie, że radiowóz nie stoi przed naszym domem. Policja otoczyła dom Mitcha Hambly’ego. Jest ich tam cała armia.</p>

  <p class="txt-w">O nie. Sadie.</p>

  <p class="txt-w">Jeśli Mitch ją skrzywdził, przysięgam, że zrobię użytek z&nbsp;tych nożyc kuchennych.</p>

  <p class="txt-w">Zanim Hank zdoła mnie powstrzymać, wybiegam z&nbsp;samochodu. Jestem zupełnie niestosownie ubrana, nie mam kurtki, a&nbsp;na nogach tylko trampki. Po kilku sekundach przedzierania się przez śnieg mam kompletnie przemoczone i&nbsp;zamarznięte stopy. Ale nie zatrzymuję się, zanim nie dotrę do sąsiedniego domu, który jest otoczony żółtą taśmą policyjną.</p>

  <p class="txt-w">&ndash; Proszę pani &ndash; odzywa się młody policjant, gdy do niej podchodzę &ndash; proszę się odsunąć.</p>

  <p class="txt-w">&ndash; Ale to mój sąsiad! &ndash; wołam. Wskazuję na własny dom. &ndash; Mieszkam tuż obok.</p>

  <p class="txt-w">&ndash; Przykro mi. Proszę wracać do domu.</p>

  <p class="txt-w">&ndash; Ale… Ta mała dziewczynka… Czy nic jej nie jest?</p>

  <p class="txt-w">Jednak policjant już mnie nie słucha. Rozmawia przez policyjne radio. Chwilę później za moimi plecami pojawia się Hank. Chwyta mnie za łokieć i&nbsp;rozgląda się wokół.</p>

  <p class="txt-w">&ndash; Polly, to sprawa policji. Nie powinno nas tutaj być.</p>

  <p class="txt-w">&ndash; Ale co z&nbsp;Sadie? &ndash; Krzyżuję ręce na piersi. &ndash; Nie odejdę stąd, dopóki się nie upewnię, że nic jej nie jest.</p>

  <p class="txt-w">Hank bez większego trudu zdołałby mnie unieść, przerzucić sobie przez ramię i&nbsp;zanieść do domu. Ale nie robi tego, natomiast zdejmuje swoją ciężką kurtkę i&nbsp;zarzuca mi ją na ramiona.</p>

  <p class="txt-w">&ndash; Włóż to, zanim zamarzniesz.</p>

  <p class="txt-w">&ndash; A&nbsp;tobie nie będzie zimno?</p>

  <p class="txt-w">&ndash; Żartujesz? Wiesz, że jestem jak piekarnik. &ndash; Gdy to mówi, lekko szczękają mu zęby.</p>

  <p class="txt-w">&ndash; Jest na mnie o&nbsp;wiele za duża &ndash; narzekam, ale owijam się nią ciaśniej. Pachnie olejem, świeżo rąbanym drewnem i&nbsp;Hankiem.</p>

  <p class="txt-w">Wyciągam szyję, by dostrzec, co się dzieje. Policjant znów mówi coś przez radio. Wyłapuję tylko fragmenty jego słów. <em class="calibre1">Mężczyzna… czterdzieści sześć lat… tępy uraz głowy.</em></p>

  <p class="txt-w">I wtedy mój wzrok pada na śnieg przed domem. Widzę krople krwi.</p>

  <p class="txt-w">&ndash; Hank! &ndash; Chwytam męża za ramię. &ndash; Patrz! Na śniegu jest krew.</p>

  <p class="txt-w">Hank blednie, gdy zauważa, co mu pokazuję. Wygląda, jakby się nad czymś zastanowił, i&nbsp;nagle podchodzi do żółtej taśmy i&nbsp;głośno odchrząkuje. Idę zaraz za nim.</p>

  <p class="txt-w">&ndash; Przepraszam &ndash; zwraca się do młodego policjanta. &ndash; Moja żona i&nbsp;ja mieszkamy po sąsiedzku. Mamy prawo wiedzieć, co się dzieje prawie na naszym podwórku. Muszę wiedzieć, czy jesteśmy bezpieczni.</p>

  <p class="txt-w">Policjant przez chwilę przygląda się mojemu prawie dwumetrowemu mężowi. Wreszcie odpowiada:</p>

  <p class="txt-w">&ndash; Nie ma się pan czym martwić, proszę pana. Wygląda na to, że pański sąsiad był pijany i&nbsp;przewrócił się na schodach. Stracił przytomność, upadł twarzą w&nbsp;śnieg i&nbsp;się udusił.</p>

  <p class="txt-w">Mitch nie żyje? Zawsze przeczuwałam, że alkohol będzie jego zgubą.</p>

  <p class="txt-w">&ndash; A&nbsp;co z&nbsp;jego córeczką? &ndash; pytam. &ndash; Nic jej nie jest?</p>

  <p class="txt-w">&ndash; Jest cała i&nbsp;zdrowa &ndash; zapewnia mnie policjant. &ndash; Znajdziemy dla niej dom.</p>

  <p class="txt-w">&ndash; Ale ona nie ma innej rodziny…</p>

  <p class="txt-w">&ndash; Proszę się nie martwić, proszę pani. Mamy to pod kontrolą.</p>

  <p class="txt-w">Hank obejmuje mnie za ramię. Składam głowę na jego piersi i&nbsp;gdy słyszę uspokajające bicie jego serca, obiecuję sobie, że niezależnie od wszystkiego, zrobię, co w&nbsp;mojej mocy, żeby ta mała wyszła z&nbsp;tego bez szwanku.</p>
</div>


<div class="t-p" id="calibre_link-227">
  <h2 title="ROZDZIAŁ SZEŚĆDZIESIĄTY DZIEWIĄTY" class="calibre6" id="calibre_link-309"><a href="#calibre_link-228" class="calibre5">ROZDZIAŁ SZEŚĆDZIESIĄTY DZIEWIĄTY</a></h2>

  <p class="imie">Tegan</p>

  <p class="txt-w">Tia Marie Werner.</p>

  <p class="txt-w">Dwa i&nbsp;pół kilo szczęścia.</p>

  <p class="txt-w">Jest doskonała.</p>

  <p class="txt-w">Tulę moją nowo narodzoną córeczkę w&nbsp;ramionach i&nbsp;wpatruję się w&nbsp;jej niewiarygodnie małą twarzyczkę. Spędziła parę chwil na oddziale intensywnej opieki noworodkowej, ale doprowadzili ją już do porządku i&nbsp;dnie może spędzać ze mną, na oddziale położniczym. Przez większość czasu wpatruję się w&nbsp;nią i&nbsp;myślę o&nbsp;tym, jaką jestem szczęściarą.</p>

  <p class="txt-w">W końcu niemal ją straciłam. Dwukrotnie.</p>

  <p class="txt-w">Jak człowiek może być taki maleńki? Cała jej stópka jest wielkości mojego wielkiego palca u&nbsp;stopy. Nosek wygląda jak mały guziczek. A&nbsp;powieki są cienkie jak papier, niemal przeźroczyste. Jej każdy oddech jest małym cudem.</p>

  <p class="txt-w">&ndash; Dałaś radę, Tunieczko &ndash; mówię do niej. Trudno będzie mi się przekonać do nazywania ją Tią, zamiast Tuńką. &ndash; Urodziłaś się. To najtrudniejsza rzecz, jaką kiedykolwiek musiałaś zrobić. Teraz będzie już łatwiej.</p>

  <p class="txt-w">Tia mruga do mnie swoimi jasnoniebieskimi oczkami. Wygląda, jakby mi nie wierzyła, ale nie szkodzi, bo to przecież kłamstwo. Odkąd Tia się urodziła, nie słyszę już jej głosiku w&nbsp;swojej głowie. Zniknął całkowicie. Ale kiedy patrzę na jej maleńką twarzyczkę, wiem, co sobie myśli. Chociaż pępowina została już odcięta, nadal mamy tę więź, która zostanie między nami już na zawsze.</p>

  <p class="txt-w">W końcu jako jedyna była ze mną w&nbsp;tamtej piwnicy.</p>

  <p class="txt-w">Trudno mi wracać myślami do czasu, który spędziłam w&nbsp;piwnicy Polly i&nbsp;Hanka, chociaż policji powiedziałam, że niczego nie pamiętam z&nbsp;powodu urazu głowy. Zakrawa na ironię fakt, że udaję, że nie pamiętam czegoś, co będzie tkwiło we mnie do końca życia. Detektyw Maxwell dał mi swój prywatny numer telefonu i&nbsp;co najmniej dziesięć razy dziennie podnoszę słuchawkę, żeby do niego zadzwonić i&nbsp;opowiedzieć mu, co się stało. Ale nie zdobyłam się jeszcze na wykonanie połączenia. Nadal nie podałam nikomu ich imion i&nbsp;nie powiedziałam, co mi zrobili.</p>

  <p class="txt-w">Rozlega się pukanie do drzwi mojej sali szpitalnej i&nbsp;wiem, kto za nimi stoi, zanim jeszcze rozlegnie się znajomy głos:</p>

  <p class="txt-w">&ndash; Tegan?</p>

  <p class="txt-w">&ndash; Wejdź! &ndash; wołam.</p>

  <p class="txt-w">Po chwili wahania drzwi się otwierają i&nbsp;wchodzi Jackson, jak co dzień, odkąd jestem w&nbsp;szpitalu. Ma na sobie tę samą wygniecioną koszulę, a&nbsp;oczy za grubymi szkłami wyglądają na zmęczone. Ale na jego twarzy gości uśmiech.</p>

  <p class="txt-w">Nie wypisali mnie jeszcze ze szpitala, ponieważ wykryto u&nbsp;mnie sepsę, a&nbsp;Jackson jest praktycznie jedyną osobą, która mnie odwiedza. Moi rodzice nie żyją, ojciec mojego dziecka siedzi w&nbsp;areszcie, tak samo jak mój brat. Obaj czekają na rozprawę. Więc jesteśmy tylko ja i&nbsp;Tia. Ale każdego wieczoru wpada do nas Jackson.</p>

  <p class="txt-w">&ndash; Tegan &ndash; wita mnie &ndash; jak się masz?</p>

  <p class="txt-w">&ndash; Dobrze &ndash; odpowiadam. &ndash; Tia wypiła całą butelkę.</p>

  <p class="txt-w">Marzyłam o&nbsp;tym, żeby karmić ją piersią, ale z&nbsp;uwagi na te wszystkie leki, które krążą po moim krwiobiegu, mogłoby to nie być dla niej bezpieczne. Staram się jednak o&nbsp;tym nie myśleć. Najważniejsze, że jest zdrowa i&nbsp;szczęśliwa.</p>

  <p class="txt-w">&ndash; Przyniosłem ci coś. &ndash; Pokazuje mi różowego misia, którego chował za plecami. Wyciąga go w&nbsp;moją stronę. &ndash; Pierwszy miś Tii!</p>

  <p class="txt-w">Wybucham śmiechem, ponieważ miś jest niemal tak duży jak ona. Wydaje się, że Jackson codziennie pojawia się z&nbsp;nową niespodzianką dla nas. Rozpaczliwie chce mi wynagrodzić, że nie uwierzył w&nbsp;moje słowa, gdy po raz pierwszy powiedziałam mu, co mi zrobił Simon. Nie wiem, jak mogłam myśleć, że mógłby chcieć mnie skrzywdzić.</p>

  <p class="txt-w">&ndash; I&nbsp;jeszcze &ndash; dodaje, siadając na krześle obok mojego łóżka &ndash; robię przygotowania na wasz powrót do domu.</p>

  <p class="txt-w">&ndash; Przygotowania?</p>

  <p class="txt-w">Potakuje.</p>

  <p class="txt-w">&ndash; Będziesz potrzebowała pomocy, zwłaszcza że to twoje pierwsze dziecko, a&nbsp;ty jeszcze dochodzisz do siebie. Więc umówiłem spotkanie z&nbsp;fizjoterapeutką, która będzie przychodziła do ciebie codziennie, i&nbsp;mam też całą listę niań oraz pomocy domowych, z&nbsp;którymi przeprowadzę rozmowy.</p>

  <p class="txt-w">Na twarz wypływa mi rumieniec i&nbsp;przyciskam Tię mocno do piersi.</p>

  <p class="txt-w">&ndash; Nie mogę sobie na to pozwolić.</p>

  <p class="txt-w">&ndash; Owszem, możesz &ndash; zaprzecza stanowczo. &ndash; Rozmawiałem z&nbsp;Simonem i&nbsp;podpisał dokumenty alimentacyjne. Zacznie ci płacić natychmiast.</p>

  <p class="txt-w">Rozdziawiam szczękę.</p>

  <p class="txt-w">&ndash; Jak go do tego zmusiłeś?</p>

  <p class="txt-w">Unosi kącik ust.</p>

  <p class="txt-w">&ndash; Potrafię być bardzo przekonujący. Co znaczy, że mam na niego wiele haków, którymi mogę go jeszcze bardziej pogrążyć. A&nbsp;jego sytuacja już i&nbsp;tak nie wygląda wesoło.</p>

  <p class="txt-w">Nie chcę wiedzieć, co jeszcze mógł zrobić Simon Lamar. To, co zrobił mnie, jest wystarczająco okropne. Zawsze będę go za to nienawidzić, chociaż wiem, że gdyby nie on, nie trzymałabym teraz w&nbsp;ramionach tego małego cudu. To skomplikowane, najprościej mówiąc.</p>

  <p class="txt-w">Jackson bierze misia i&nbsp;sadza go na komodzie, która &ndash; jak zresztą cały pokój &ndash; tonie w&nbsp;kwiatach od chyba każdej osoby, z&nbsp;którą kiedykolwiek w&nbsp;życiu przecięły mi się ścieżki, choćby przelotnie. Stoi tam jeszcze przez chwilę i&nbsp;uśmiecha się do czegoś.</p>

  <p class="txt-w">&ndash; Hej &ndash; mówi. &ndash; Już masz jednego misia.</p>

  <p class="txt-w">&ndash; Mam?</p>

  <p class="txt-w">Podnosi brązową maskotkę trzymającą w&nbsp;łapkach czerwone serce. Do jednej z&nbsp;łapek przymocowana jest karteczka. Jackson otwiera ją i&nbsp;czyta:</p>

  <p class="txt-w">&ndash; Droga Tegan, życzę tobie i&nbsp;twojej córeczce wszystkiego, co najlepsze. Polly.</p>

  <p class="txt-w">Zamieram, a&nbsp;serce opada mi do żołądka. Polly.</p>

  <p class="txt-w">Wysłała mi prezent.</p>

  <p class="txt-w">&ndash; Uroczy misio. &ndash; Jackson podnosi na mnie wzrok. &ndash; Kim jest Polly?</p>

  <p class="txt-w">Otwieram usta, ale nie wychodzą z&nbsp;nich żadne słowa. To doskonała okazja, by mu o&nbsp;wszystkim opowiedzieć. Jak ta zła kobieta trzymała mnie w&nbsp;swojej piwnicy jako zakładniczkę przez cztery dni, podczas gdy błagałam ją, żeby zawiozła mnie do szpitala. Jak jej działania niemal kosztowały życie moje i&nbsp;mojego dziecka. Że jest chora i&nbsp;powinna być zamknięta, być może na zawsze.</p>

  <p class="txt-w">Ale dziwnym trafem nie potrafię tego wszystkiego powiedzieć.</p>

  <p class="txt-w">Hank wydobył mnie z&nbsp;mojego samochodu, kiedy byłam zakopana pod śniegiem. Gdyby nie on, zamarzłabym na śmierć. A&nbsp;gdyby Polly nie powstrzymała Dennisa przed wstrzyknięciem mi morfiny, mogłoby dojść do zatrzymania akcji serca.</p>

  <p class="txt-w">Gdyby nie Hank i&nbsp;Polly, mnie i&nbsp;Tii mogłoby tutaj nie być. A&nbsp;to coś znaczy.</p>

  <p class="txt-w">To znaczy wszystko.</p>

  <p class="txt-w">Spoglądam na buźkę mojej córeczki. <em class="calibre1">A ty co myślisz, Tia? Co powinnam zrobić?</em> Jednak, jak zawsze ostatnio, nie otrzymuję od niej odpowiedzi. Patrzy tylko na mnie swoimi wielkimi, ufnymi oczami. Jest absolutnie doskonałym dzieckiem, którego nie mogłabym trzymać w&nbsp;ramionach, gdyby nie ta kobieta i&nbsp;jej mąż.</p>

  <p class="txt-w">&ndash; Tegan? &ndash; ponagla mnie Jackson.</p>

  <p class="txt-w">&ndash; Nie znam żadnej Polly &ndash; odpowiadam w&nbsp;końcu. &ndash; W&nbsp;życiu nie słyszałam takiego imienia.</p>
</div>


<div class="t-p" id="calibre_link-229">
  <h1 title="EPILOG" class="calibre4" id="calibre_link-310"><a href="#calibre_link-230" class="calibre5">EPILOG</a></h1>

  <p class="imie">Tegan</p>

  <p class="data">Rok później</p>

  <p class="txt-w">Gdy rozglądam się po salonie mojego domku z&nbsp;trzema sypialniami na przedmieściach, czuję głęboką satysfakcję. Po raz pierwszy od bardzo dawna mam miejsce, które mogę nazywać swoim.</p>

  <p class="txt-w">Dom oczywiście wymagał remontu. Na szczęście Jackson po studiach udzielał się jako wolontariusz w&nbsp;Habitat for Humanity &ndash; organizacji budującej domy dla potrzebujących &ndash; i&nbsp;aż palił się do tego, żeby pomóc mi doprowadzić go do porządku. Praca nad nim zajęła nam cały zeszły rok, ale jestem dumna z&nbsp;mojego nowego domu.</p>

  <p class="txt-w">Słyszę kroki na schodach. Jackson schodzi z&nbsp;piętra, gdzie pracował nad pokojem, który, mam nadzieję, będzie służył za bawialnię. Ma zmierzwione włosy, a&nbsp;na czole smugę brudu.</p>

  <p class="txt-w">&ndash; Wymierzyłem wszystko, mogę jechać po wykładzinę &ndash; mówi.</p>

  <p class="txt-w">&ndash; Nie musisz mi kupować wykładziny do bawialni &ndash; hamuję go. &ndash; Nie mieszkasz tu.</p>

  <p class="txt-w">&ndash; Biorąc pod uwagę ilość czasu, jaką tu spędzam, czuję, że powinienem zacząć się dokładać do czynszu.</p>

  <p class="txt-w">To prawda. Jackson spędza w&nbsp;moim domu tyle czasu, że nieraz pozwalałam mu nocować w&nbsp;wolnym pokoju. Tia wciąż śpi w&nbsp;swoim łóżeczku w&nbsp;mojej sypialni. Nie potrafię jej wyprowadzić.</p>

  <p class="txt-w">Z salonu dobiega zawodzenie. Tia upadła na buzię na dywan. Ostatnio zaczęła uczyć się chodzić, ale upada częściej, niż utrzymuje się na nogach.</p>

  <p class="txt-w">Dobrze ją rozumiem. Rok temu z&nbsp;powodu złamanej kostki i&nbsp;paskudnej infekcji, która wdała się w&nbsp;ranę, przez jakiś czas nie chodziłam wcale. To był długi proces, począwszy od wózka inwalidzkiego, poprzez hulajnogę kolanową, potem kule, następnie laskę, aż wreszcie stanęłam o&nbsp;własnych siłach. Jednak trochę kuleję, chociaż Jackson twierdzi, że tego w&nbsp;ogóle nie widać. A&nbsp;na zmianę pogody kostka nadal mnie rwie.</p>

  <p class="txt-w">&ndash; Już dobrze, Tia! &ndash; Podbiegam do płaczącej córki. &ndash; Mamusia tu jest.</p>

  <p class="txt-w">&ndash; Mama! &ndash; Wyciąga do mnie rączki. &ndash; Mama!</p>

  <p class="txt-w">To było jej pierwsze słowo i&nbsp;nadal jest jej ulubionym.</p>

  <p class="txt-w">Podnoszę córeczkę z&nbsp;podłogi, żeby ją pocieszyć, i&nbsp;odgarniam jej z&nbsp;buzi złote loczki. Przywiera do mnie i&nbsp;czuję, jak jej serduszko szybko bije. Czasami przeraża mnie myśl,&nbsp;jak bliska byłam utraty Tii. I&nbsp;jak ona bliska była utraty mnie.</p>

  <p class="txt-w">Nauczyłam się nie obwiniać Hanka i&nbsp;Polly. To Simon Lamar majstrował przy moich oponach i&nbsp;spowodował wypadek, w&nbsp;którym prawie zginęłam. Hank i&nbsp;Polly natomiast ocalili mi życie. Dwukrotnie.</p>

  <p class="txt-w">Więc nie, nie powiedziałam policji, co mi zrobili. Nie mogłam się do tego zmusić. Ale mam nadzieję, że Polly otrzyma pomoc. Coś mi mówi, że z&nbsp;Hankiem u&nbsp;boku wyjdzie na prostą.</p>

  <p class="txt-w">Natomiast jeśli chodzi o&nbsp;mojego brata, nie żywię w&nbsp;stosunku do niego nawet w&nbsp;połowie tak ciepłych uczuć. Odsiaduje właśnie wyrok dziesięciu do piętnastu lat pozbawienia wolności w&nbsp;więzieniu federalnym, uznany za winnego usiłowania morderstwa. Pisze do mnie listy, błaga o&nbsp;wybaczenie. Twierdzi, że nigdy nie wierzył w&nbsp;to, że łyse opony mogą mnie zabić. Myślał, że obrażenia odniesione w&nbsp;wypadku samochodowym sprawią, że nabiorę do wszystkiego dystansu, a&nbsp;rachunki za szpital przekonają mnie do ponownego rozważenia oferty Simona. To dlatego kazał mi przywieźć sobie piersiówkę, bo liczył na to, że jeśli policja odkryje jej obecność, uzna, że piłam w&nbsp;czasie jazdy. Zdyskredytowałoby mnie to. Podejrzewam też, że skoro obwiniał mnie za swój wypadek lata temu, myślał, że to będzie czymś w&nbsp;rodzaju karmy dla mnie.</p>

  <p class="txt-w">Ale nawet gdybym zdołała mu wybaczyć tę sprawę z&nbsp;wypadkiem, nie ulega wątpliwości, co chciał zrobić z&nbsp;tą dawką morfiny. Widział mój upór i&nbsp;wiedział, że nigdy nie wezmę pieniędzy od Lamara. Skończyły mu się pomysły, więc uznał, że zabicie mnie sprawi, że jego umowa z&nbsp;Simonem dojdzie do skutku. Jak miałabym wybaczyć mu coś takiego?</p>

  <p class="txt-w">Nadal nie rozumiem, jak mógł się do tego posunąć. Kochałam Dennisa bardziej niż kogokolwiek na świecie. Myślałam, że czuje to samo do mnie. To taki rodzaj zdrady, z&nbsp;której nie da się otrząsnąć.</p>

  <p class="txt-w">&ndash; Co chcesz wstawić do tego pokoju, jak będzie już skończony? &ndash; pyta mnie Jackson.</p>

  <p class="txt-w">&ndash; Hm &ndash; zastanawiam się. &ndash; Przydałby się mały stolik do rysowania. Może zabawkowa kuchnia. I&nbsp;wielki domek dla lalek. A&nbsp;co powiesz na basenik z&nbsp;kulkami?</p>

  <p class="txt-w">Śmieje się.</p>

  <p class="txt-w">&ndash; Basenik z&nbsp;kulkami?</p>

  <p class="txt-w">&ndash; Czemu nie? &ndash; Poprawiam sobie Tię na biodrze. &ndash; Jak myślisz, Tia? Chcesz się bawić w&nbsp;baseniku pełnym kolorowych piłeczek?</p>

  <p class="txt-w">Tia, która jest w&nbsp;fazie pchania wszystkiego do buzi, wkłada właśnie rączkę do zaślinionych usteczek.</p>

  <p class="txt-w">&ndash; Powiedziałbym raczej, że chciałaby lizać wszystkie kolorowe kuleczki &ndash; mówi ze śmiechem Jackson.</p>

  <p class="txt-w">&ndash; Chcę tylko, żeby była szczęśliwa. &ndash; Całuję córeczkę w&nbsp;czoło. Zawsze, gdy mam ją blisko siebie, całuję ją co minutę. &ndash; W&nbsp;końcu nigdy nie będzie miała tatusia.</p>

  <p class="txt-w">Nie żebym chciała, by kiedykolwiek poznała swojego biologicznego ojca. Simon Lamar mnie odurzył i&nbsp;zgwałcił, i&nbsp;&ndash; jak się okazało &ndash; zrobił to wielu innym kobietom, więc za karę resztę swoich dni spędzi w&nbsp;więzieniu.</p>

  <p class="txt-w">Tia nigdy się nie dowie, kim jest jej ojciec.</p>

  <p class="txt-w">&ndash; Może mieć tatę &ndash; sprzeciwia się Jackson. &ndash; Kiedyś.</p>

  <p class="txt-w">&ndash; Hm. To by znaczyło, że musiałabym wyjść na randkę. &ndash; Będąc samodzielną mamą, chodząc na rehabilitację po wypadku i&nbsp;na spotkania z&nbsp;terapeutką, żeby uporać się z&nbsp;traumą po moich przeżyciach, randki są ostatnim, o&nbsp;czym chciałabym myśleć. Nadal jeszcze oszczędzam pieniądze, by móc pójść do szkoły pielęgniarskiej. Planuję zacząć, gdy Tia pójdzie do przedszkola.</p>

  <p class="txt-w">Widząc, jaką oddaną pielęgniarką była Polly, nabrałam jeszcze większej determinacji. Można powiedzieć, że mnie zainspirowała.</p>

  <p class="txt-w">Jackson unosi brwi.</p>

  <p class="txt-w">&ndash; A&nbsp;nie możesz iść na randkę, bo…?</p>

  <p class="txt-w">Patrzę mu w&nbsp;oczy. Najlepszą częścią zeszłego roku były częste odwiedziny Jacksona. Przez długi czas byłam wdzięczna, że Jackson szanuje mnie na tyle, by nie próbować się do mnie zbliżać, ponieważ nie sądzę, bym zdołała udźwignąć związek po tym wszystkim, co mnie spotkało. A&nbsp;po jakimś czasie założyłam, że oboje osiedliśmy w&nbsp;„friend zone”. Jednak teraz, gdy zaglądam w&nbsp;jego oczy, nie jestem już tego taka pewna.</p>

  <p class="txt-w">&ndash; Nie wiem &ndash; odpowiadam w&nbsp;końcu. &ndash; Nie miałam żadnych propozycji.</p>

  <p class="txt-w">&ndash; A&nbsp;czy… Hm… &ndash; Drapie się po głowie, aż włosy zaczynają mu sterczeć. &ndash; Czy miałabyś coś przeciwko, gdyby się jakaś pojawiła?</p>

  <p class="txt-w">Wpatrujemy się w&nbsp;siebie przez co najmniej pięć sekund. Przechodzi mnie lekki dreszcz i&nbsp;dociera do mnie, jak wiele czasu minęło, odkąd ostatnio czułam coś takiego. Zapomniałam już, jakie to przyjemne uczucie.</p>

  <p class="txt-w">&ndash; Nie &ndash; stwierdzam. &ndash; Nie miałabym absolutnie nic przeciwko. &ndash; Unoszę brew. &ndash; Zostaniesz dziś na kolację, Jackson? Zamawiam chińszczyznę.</p>

  <p class="txt-w">Uśmiecha się do mnie.</p>

  <p class="txt-w">&ndash; Nie mógłbym tego przegapić.</p>

  <p class="txt-w">Nie śpieszy mi się, ale może moje życie miłosne nie powiedziało jeszcze ostatniego słowa. Może dziś, po kolacji, zaproponuje, byśmy przedłużyli ten wieczór o&nbsp;wspólne oglądanie filmu na kanapie. A&nbsp;potem, kiedy odprowadzę go do drzwi, nachyli się, by mnie pocałować. A&nbsp;wtedy ja oddam mu pocałunek.</p>

  <p class="txt-w">Jackson jest dobrym człowiekiem. Nie byłam pewna, czy tacy istnieją, ale jeśli istnieją, on jest jednym z&nbsp;nich. Bardzo się o&nbsp;mnie troszczy i&nbsp;któregoś dnia zostanie cudownym tatą dla mojej małej córeczki. I&nbsp;wiem, że jeśli w&nbsp;przyszłości znów mu coś wyznam, uwierzy mi bez wahania.</p>

  <p class="txt-w">I właśnie dlatego nigdy nie będę mogła mu powiedzieć, co się działo przez te cztery dni po wypadku.</p>

  <p class="mt3">Polly</p>

  <p class="txt-w">Uwielbiam wieczory.</p>

  <p class="txt-w">Mamy swoją rutynę. Po wspólnej kolacji we troje Sadie idzie pod prysznic. Kiedyś to była kąpiel w&nbsp;wannie, ale kiedy skończyła osiem lat, postanowiła, że woli brać prysznic. Staje się coraz bardziej niezależna.</p>

  <p class="txt-w">Po prysznicu Sadie otula się jasnoróżowym szlafrokiem, który jej kupiliśmy, a&nbsp;ja rozczesuję jej włosy i&nbsp;splatam w&nbsp;dwa identyczne warkocze. Potem bierze mnie za rękę i&nbsp;idziemy razem do pokoju, który kiedyś służył za mój gabinet, a&nbsp;teraz jest jej sypialnią, i&nbsp;tam czeka na swoją bajkę na dobranoc.</p>

  <p class="txt-w">Teraz czytamy <em class="calibre1">Matyldę</em> Roalda Dahla. W&nbsp;poniedziałki, środy i&nbsp;piątki czytam jej ja, a&nbsp;we wtorki, czwartki i&nbsp;soboty Hank. W&nbsp;niedziele czytamy na zmianę.</p>

  <p class="txt-w">Dzisiaj jest zimno i&nbsp;Sadie kładzie się pod grubą kołdrą, którą podciąga sobie aż pod brodę. Uwielbia, gdy się jej czyta. To jedna z&nbsp;jej ulubionych rzeczy, chociaż sama już całkiem nieźle sobie radzi z&nbsp;czytaniem. W&nbsp;pewien sposób przypomina mi trochę Matyldę.</p>

  <p class="txt-w">&ndash; Jak na razie to moja ulubiona książka &ndash; informuje mnie.</p>

  <p class="txt-w">Uśmiecham się i&nbsp;otwieram ją w&nbsp;miejscu zaznaczonym zagiętym rogiem.</p>

  <p class="txt-w">&ndash; Lepsza niż <em class="calibre1">Charlie i&nbsp;fabryka czekolady?</em></p>

  <p class="txt-w">Zastanawia się nad tym pytaniem. Jest taką rezolutną dziewczynką. Zawsze uważałam ją za miłą osóbkę, ale dopiero kiedy tu zamieszkała, zrozumiałam, że jest naprawdę niesamowita.</p>

  <p class="txt-w">&ndash; Chyba tak.</p>

  <p class="txt-w">Mieliśmy szczęście, że dostaliśmy Sadie. Po śmierci jej ojca trafiła do rodziny zastępczej, ponieważ nie miała żadnych krewnych, którzy zechcieliby się nią zająć, a&nbsp;jej biologiczna matka, jak się okazało, zmarła z&nbsp;przedawkowania. Po „incydencie” i&nbsp;nieudanej adopcji użalałam się nad sobą, ale wiedziałam, że muszę wziąć się w&nbsp;garść, jeśli chcę pomóc Sadie. Fakt, że byliśmy już zżyci z&nbsp;tą dziewczynką, pomógł w&nbsp;całym procesie, ale nie trwało to krótko. Dostałam jednak opinię od doktor Salinsky stwierdzającą, że jestem w&nbsp;doskonałym stanie psychicznym, i&nbsp;w końcu zostaliśmy zaakceptowani jako rodzina zastępcza dla Sadie. Od tamtego czasu mieszka z&nbsp;nami.</p>

  <p class="txt-w">Przeczytałam trzy rozdziały książki i&nbsp;Sadie zaczynają się kleić oczy. Zwykle nie jest w&nbsp;stanie doczekać do końca trzeciego rozdziału, żeby nie zasnąć, ale mimo to i&nbsp;tak codziennie prosi: „Przeczytasz mi jeszcze jeden rozdział, Polly?”.</p>

  <p class="txt-w">Zwraca się do mnie Polly, ale kiedy oficjalnie ją adoptujemy, mam nadzieję, że będzie do mnie mówić „mamo”. Nigdy nie miała matki, więc chciałabym być nią dla niej. I&nbsp;tak bardzo chcę, żeby była moją córką, że to aż fizycznie boli. Miała ojca, więc nie wiem, czy będzie chciała nazywać Hanka tatą, ale nie wykluczałabym tego. Nigdy nie wspomina o&nbsp;Mitchu, a&nbsp;Hanka wprost ubóstwia.</p>

  <p class="txt-w">Wcześniej nasza rodzina była kompletna. Ale z&nbsp;Sadie nasze serca są przepełnione szczęściem po brzegi. Zrobiłabym dla niej wszystko. Hank też.</p>

  <p class="txt-w">&ndash; Skończyłaś już czytać? &ndash; pyta Hank, stając w&nbsp;progu.</p>

  <p class="txt-w">Już mam odpowiedzieć, że tak, kiedy Sadie zaczyna swoje błagania:</p>

  <p class="txt-w">&ndash; Jeszcze jeden rooozdziaaał.</p>

  <p class="txt-w">Szturcham ją w&nbsp;ramię.</p>

  <p class="txt-w">&ndash; Zaśniesz, zanim doczytam do końca strony.</p>

  <p class="txt-w">&ndash; Wcale nie!</p>

  <p class="txt-w">&ndash; Jasne, że tak, paniusiu.</p>

  <p class="txt-w">Zanim wdam się z&nbsp;nią w&nbsp;przekomarzanie, wtrąca się Hank:</p>

  <p class="txt-w">&ndash; Pozwól mi jej poczytać, Polly.</p>

  <p class="txt-w">Hank nigdy nie przepadał za czytaniem książek, więc zaskakuje mnie, jak bardzo polubił czytanie Sadie przed snem. Ale trzeba przyznać, że zachwyca go wszystko, co związane z&nbsp;ojcostwem. Nosi Sadie na barana, toczy z&nbsp;nią bitwy na kule śnieżne, zbudowali też największego bałwana, jakiego kiedykolwiek widziałam (jest tak samo wysoki jak Hank). I&nbsp;zaplanował, że kiedy skończy się zima, zbuduje jej tajną bazę na końcu ogrodu.</p>

  <p class="txt-w">Zapewnił mnie też, że z&nbsp;chęcią się nią zaopiekuje, gdybym chciała znaleźć sobie jakąś pracę poza domem. Coraz częściej o&nbsp;tym myślę, ale najpierw chcę, żeby Sadie się całkiem zadomowiła. A&nbsp;warsztat Hanka świetnie sobie ostatnio radzi, więc nie potrzebujemy dodatkowych pieniędzy.</p>

  <p class="txt-w">&ndash; W&nbsp;porządku &ndash; zgadzam się i&nbsp;wstaję z&nbsp;krzesła, po czym wręczam książkę mężowi. &ndash; Jest twoja. Ale zobaczysz, że za maksymalnie minutę będzie już spała.</p>

  <p class="txt-w">Hank szczerzy się do mnie.</p>

  <p class="txt-w">&ndash; Zobaczymy.</p>

  <p class="txt-w">Całuje mnie i&nbsp;trzyma w&nbsp;ramionach odrobinę za długo, ale to nie szkodzi, bo sama też nie chcę, żeby mnie puszczał. Wiesz, że trafiłaś na kogoś wyjątkowego, jeśli jest w&nbsp;stanie ocalić cię przed zrujnowaniem sobie życia.</p>

  <p class="txt-w">Wychodzę z&nbsp;pokoju na paluszkach, a&nbsp;Hank siada na krześle, które zwolniłam, by przeczytać Sadie ostatni rozdział. Kiedy zamykam drzwi, zauważam, że nie czyta jej książki. Zamiast tego nachyla się blisko do niej i&nbsp;mówi coś przyciszonym głosem.</p>

  <p class="txt-w">A ona odpowiada mu tak samo cicho.</p>

  <p class="txt-w">Widzę, że robią tak od czasu do czasu. Szepczą ze sobą. Nie wiem, o&nbsp;czym rozmawiają. Ale podejrzewam, że to nic ważnego, w&nbsp;przeciwnym razie Hank powiedziałby mi o&nbsp;tym. W&nbsp;końcu nie mamy przed sobą sekretów.</p>

  <p class="mt3">Hank</p>

  <p class="txt-w">Pokochałem Sadie, jakby była moją własną córką.</p>

  <p class="txt-w">Nigdy nie sądziłem, że będę w&nbsp;stanie. Nie wyobrażałem sobie, że można się tak przywiązać do dziecka, które przygarnęliśmy. Ale wystarczyła chwila, żebym nie mógł sobie wyobrazić życia bez tej małej dziewczynki. Polly miała absolutną rację.</p>

  <p class="txt-w">Ale to nie z&nbsp;tego powodu pozwoliłem jej przygarnąć Sadie, mimo dręczących mnie wtedy obaw.</p>

  <p class="txt-w">Moja żona ma problemy. Bóg mi świadkiem, że kocham ją nad życie. Ale lata leczenia niepłodności odbiły się na jej zdrowiu psychicznym. Myślałem, że będzie jej potrzebne jeszcze wiele lat terapii, zanim rozważymy wprowadzenie dziecka do naszego domu. Ale to nie było przypadkowe dziecko.</p>

  <p class="txt-w">&ndash; Hej, Sadie &ndash; odzywam się, kiedy Polly wychodzi z&nbsp;pokoju.</p>

  <p class="txt-w">Mruga do mnie swoimi wielkimi niebieskimi oczami, które zajmują pół jej twarzy, chociaż teraz, kiedy przybrała nieco na wadze dzięki kuchni Polly, nie wyglądają już na tak gigantyczne.</p>

  <p class="txt-w">&ndash; Tak?</p>

  <p class="txt-w">&ndash; Spójrz za okno &ndash; instruuję ją.</p>

  <p class="txt-w">Obraca głowę, by spojrzeć za okno obok swojego łóżka, za którym wielkie płatki śniegu zaczynają spadać z&nbsp;nieba.</p>

  <p class="txt-w">&ndash; Śnieg!</p>

  <p class="txt-w">&ndash; Zgadza się.</p>

  <p class="txt-w">&ndash; Będzie śnieżyca? &ndash; W&nbsp;jej głosie słychać strach, gdy zadaje to pytanie. &ndash; Zostaniemy zasypani?</p>

  <p class="txt-w">Ściska mnie w&nbsp;żołądku na wspomnienie innej śnieżycy zaledwie rok temu. Zastanawiam się, ile Sadie pamięta z&nbsp;tamtego okresu. Mam nadzieję, że zapomniała, ale ja nigdy nie zapomnę. Ani tego, co zrobiłem tuż potem, a&nbsp;co zmieniło nasze życie o&nbsp;sto osiemdziesiąt stopni.</p>

  <p class="txt-w">To było tego samego dnia, którego zawiozłem Tegan do szpitala. Polly błagała mnie, bym tego nie robił, ale kiedy zrozumiałem, że ta dziewczyna jest przetrzymywana w&nbsp;naszym domu wbrew swojej woli, nie miałem żadnych wątpliwości, co należy zrobić. Polly była potem wściekła i&nbsp;miałem masę wątpliwości, czy mogę ją zostawić samą w&nbsp;sypialni, ale przecież nie zamierzałem się nigdzie oddalać, tylko siedzieć na dole. Umówiłem wizytę u&nbsp;doktor Salinsky na następny dzień i&nbsp;co godzinę sprawdzałem, co u&nbsp;mojej żony, ale odchodziłem od zmysłów, więc dla rozluźnienia postanowiłem porąbać drewno w&nbsp;ogrodzie, które i&nbsp;tak było nam bardzo potrzebne do palenia w&nbsp;kominku.</p>

  <p class="txt-w">To był duży błąd.</p>

  <p class="txt-w">Kiedy skończyłem z&nbsp;drewnem, poszedłem na górę, żeby powiedzieć Polly, że zajmę się przygotowaniem kolacji. Gdy nie odpowiedziała, byłem gotowy wyważyć drzwi, ale kiedy nacisnąłem na klamkę, okazało się, że nie są zamknięte. Zniknęła. Zbiegłem na dół i&nbsp;zobaczyłem, że jej samochodu też nie ma.</p>

  <p class="txt-w">Chociaż nie było auta, pomyślałem, że jest szansa, że poszła zerknąć do Sadie. Więc zamiast zacząć jeździć po okolicy w&nbsp;poszukiwaniu jej, udałem się do domu Mitcha Hambly’ego i&nbsp;zapukałem do drzwi.</p>

  <p class="txt-w">Kiedy otworzył, cuchnął alkoholem. Była dopiero osiemnasta &ndash; nieco za wcześnie na zataczanie się, jeśli ktoś pytałby mnie o&nbsp;zdanie &ndash; ale to była jego sprawa. Zapytałem go, czy nie widział Polly, a&nbsp;on roześmiał mi się w&nbsp;twarz.</p>

  <p class="txt-w">&ndash; Nie możesz znaleźć żonki, co, Hank? Ta to dopiero jest szurnięta.</p>

  <p class="txt-w">Nie obchodziło mnie, czy obraża mnie i&nbsp;moją żonę. Musiałem znaleźć Polly, tylko to się liczyło. I&nbsp;gdyby skończyło&nbsp;się na zaczepkach rzucanych w&nbsp;moją stronę, odwróciłbym się na pięcie i&nbsp;wrócił do samochodu.</p>

  <p class="txt-w">Ale w&nbsp;tej samej chwili za plecami Mitcha pojawiła się Sadie. Cała jej mała twarzyczka była niebiesko-fioletowa. Może gdyby to się zdarzyło innego dnia, postąpiłbym inaczej. A&nbsp;może nie. Jakie wytłumaczenie może mieć człowiek na robienie czegoś takiego dziecku? Na samą myśl moje ciśnienie wystrzelało w&nbsp;kosmos.</p>

  <p class="txt-w">Chwyciłem więc Mitcha za kołnierz. To było miłe uczucie, chwycić tego skurwiela i&nbsp;z całych sił zrzucić go ze schodów ganku. Wylądował twarzą w&nbsp;śniegu, co było zbyt miękkim lądowaniem jak na to, na co zasługiwał. Byłem gotów zatłuc tego drania na śmierć, ale zauważyłem, że Sadie przygląda się mi z&nbsp;progu domu tymi wielkimi niebieskimi oczami. Powstrzymałem się. Nie chciałem, żeby patrzyła, jak katuję jej ojca na śmierć.</p>

  <p class="txt-w">Nachyliłem się do niej.</p>

  <p class="txt-w">&ndash; Twój tata nie powinien cię tak krzywdzić &ndash; powiedziałem. &ndash; Jeśli jeszcze kiedyś to zrobi, od razu przyjdź z&nbsp;tym do mnie. Rozumiesz?</p>

  <p class="txt-w">Potaknęła.</p>

  <p class="txt-w">Zamknęła za sobą drzwi, a&nbsp;ja odszedłem. Nie mogłem się teraz przejmować Mitchem &ndash; musiałem znaleźć Polly. I&nbsp;nagle zobaczyłem, że sąsiad zaczyna gramolić się ze śniegu. Jego nalana twarz była jasnoczerwona, a&nbsp;prawa ręka zaciśnięta w&nbsp;pięść, natomiast z&nbsp;jego ust wypadło tylko jedno wywarczane słowo: Sadie.</p>

  <p class="txt-w">Był wściekły, że rzuciłem go w&nbsp;śnieg, i&nbsp;gdybym odszedł, wyżyłby się za to na córce.</p>

  <p class="txt-w">Gdybym wrócił później, mogłaby już nie żyć.</p>

  <p class="txt-w">Nigdy wcześniej nikogo nie zabiłem, ale wtedy nie myślałem o&nbsp;tym, co będzie dalej. Wcisnąłem twarz Mitcha w&nbsp;śnieg i&nbsp;ignorowałem jego stłumione wrzaski i&nbsp;protesty, gdy walczył o&nbsp;powietrze. Był wielkim, silnym facetem, ale ja byłem większy i&nbsp;silniejszy. Był taki moment, w&nbsp;którym mogłem to przerwać i&nbsp;puścić go, nie wyrządziwszy mu większej krzywdy, ale nie zamierzałem pozwolić na to, by został sam na sam z&nbsp;Sadie po tym, jak go tak wkurzyłem.</p>

  <p class="txt-w">Po jakiejś minucie czy dwóch przestał walczyć. Po kilku kolejnych całkiem przestał się ruszać.</p>

  <p class="txt-w">Wstałem i&nbsp;spojrzałem na przemoczone kolana, zszokowany tym, co właśnie zrobiłem. Ale nie miałem wyrzutów sumienia &ndash; to był jedyny sposób. Zrobiłem to, co należało, i&nbsp;liczyłem na to, że kiedy zostanie znaleziony, policja uzna, że pijany spadł ze schodów i&nbsp;się udusił w&nbsp;śniegu. Ale wtedy właśnie się odwróciłem i&nbsp;ją zobaczyłem.</p>

  <p class="txt-w">Sadie. Stała przede mną, nie odzywała się ani słowem, tylko patrzyła na mnie wielkimi oczami.</p>

  <p class="txt-w">Wszystko widziała.</p>

  <p class="txt-w">&ndash; Powinnaś zadzwonić na 911 &ndash; wydusiłem z&nbsp;siebie, wiedząc, że kiedy policja przyjedzie, Sadie powie im, co zrobiłem. Resztę życia spędziłbym w&nbsp;więzieniu oskarżony o&nbsp;morderstwo. Nie chciałem tego, ale zrobiłem, co musiałem, żeby uratować tę dziewczynkę z&nbsp;rąk tego potwora. A&nbsp;kiedy upewnię się, że Polly jest cała i&nbsp;zdrowa, mogą mnie zabierać.</p>

  <p class="txt-w">Ale zdarzyło się inaczej. Sadie nie wspomniała policji o&nbsp;mnie. Usłyszeli historię o&nbsp;tym, że jej pijany ojciec spadł ze schodów i&nbsp;że kiedy go znalazła, już nie żył.</p>

  <p class="txt-w">Zachowała mój sekret.</p>

  <p class="txt-w">Miałem nadzieję, że zapomni o&nbsp;tej nocy. Ale kiedy widzę w&nbsp;jej oczach strach, gdy patrzy na sypiący za oknem śnieg, podejrzewam, że wszystko pamięta.</p>

  <p class="txt-w">&ndash; Pamiętasz inne śnieżyce? &ndash; pytam.</p>

  <p class="txt-w">&ndash; Może &ndash; odpowiada wymijająco.</p>

  <p class="txt-w">Zaciskam zęby. Nie powinienem na nią naciskać. Ostatnie, na czym mi zależy, to przypominać jej o&nbsp;tej okropnej rzeczy, którą zrobiłem. Ale jak mogłaby zapomnieć? Jak można zapomnieć noc, której twój ojciec został zamordowany?</p>

  <p class="txt-w">&ndash; A&nbsp;więc pamiętasz &ndash; stwierdzam.</p>

  <p class="txt-w">Mruga.</p>

  <p class="txt-w">&ndash; Co pamiętam?</p>

  <p class="txt-w">&ndash; Pamiętasz… swojego tatę. I… to, co mu się stało…</p>

  <p class="txt-w">Patrzy na mnie przez dłuższą chwilę. Pamięta, ma to wypisane na twarzy. Zastanawiam się, czy jest na mnie zła o&nbsp;to, co zrobiłem. Wie, że go zabiłem. Wie, że to przeze mnie straciła ojca.</p>

  <p class="txt-w">Musi mnie nienawidzić, przynajmniej w&nbsp;jakimś zakresie. Powinna, prawda? Nie rozumie, dlaczego to zrobiłem. Nie rozumie, co czułem, kiedy zobaczyłem, że ten bezwzględny człowiek bije małą bezbronną dziewczynkę.</p>

  <p class="txt-w">&ndash; Nie wiem, o&nbsp;co ci chodzi &ndash; odpowiada w&nbsp;końcu. Unosi podbródek. &ndash; Ty jesteś moim tatą, Hank.</p>

  <p class="txt-w">Przyglądam się jej w&nbsp;słabym świetle lampki nocnej.</p>

  <p class="txt-w">&ndash; Zgadza się &ndash; potwierdzam. &ndash; Jestem.</p>

  <p class="txt-w">Sięgam i&nbsp;biorę jej malutką rączkę w&nbsp;moją dłoń, po czym razem obserwujemy spadające z&nbsp;nieba białe płatki. Może nie zapomniała, ale rozumie. Moja córka nigdy nikomu nie powie, co dla niej zrobiłem. Oboje zachowamy ten sekret.</p>
</div>


<div class="t-p" id="calibre_link-231">
  <h1 title="PYTANIA DLA KLUBÓW KSIĄŻKI" class="calibre4" id="calibre_link-311"><a href="#calibre_link-232" class="calibre5">PYTANIA DLA KLUBÓW KSIĄŻKI</a></h1>

  <p class="lista">1. Tegan postawiła zasady ponad pieniędzmi. Czy istnieje jakaś kwota, dla której Ty poświęciłbyś/poświęciłabyś swoje zasady?</p>

  <p class="lista">2. Jak myślisz, czy gdybyś znalazł/znalazła się w&nbsp;nieznanej sobie okolicy i&nbsp;bez zasięgu w&nbsp;telefonie, udałoby Ci się dojechać do celu, czy zgubiłbyś/zgubiłabyś się bez internetu?</p>

  <p class="lista">3. Zarówno Tegan, jak i&nbsp;Polly poczyniły sporo założeń na swój temat i&nbsp;na temat innych ludzi. W&nbsp;jaki sposób domysły wpływają na związki? Dlaczego tak trudno jest zweryfikować założenia, które się już poczyniło?</p>

  <p class="lista">4. Jak ufny/ufna jesteś w&nbsp;stosunku do nieznajomych? A&nbsp;gdybyś był/była w&nbsp;takim stanie jak Tegan, jak bardzo ufny/ufna byś był/była?</p>

  <p class="lista">5. Czy uważasz, że Polly odpowiednio zajęła się Sadie? Pomagała jej czy narażała na jeszcze większe niebezpieczeństwo?</p>

  <p class="lista">6. Pomimo dręczących go wątpliwości przez większość powieści Hank stoi po stronie żony. Zgadzasz się z&nbsp;jego decyzjami? Jak wiele byłbyś/byłabyś w&nbsp;stanie zrobić dla ukochanej osoby?</p>

  <p class="lista">7. Jak bardzo słowa matki Polly o&nbsp;„kompletnej” rodzinie wypłynęły na jej działania? Dlaczego Twoim zdaniem czuła się niekompletna? Co według ciebie czyni rodzinę kompletną?</p>

  <p class="lista">8. Czy Hank i&nbsp;Polly ostatecznie są dobrymi ludźmi? Czy po tym wszystkim, czego dowiedziałeś/dowiedziałaś się z&nbsp;książki, uważasz, że będą dobrymi rodzicami dla Sadie?</p>
</div>


<div class="t-p" id="calibre_link-233">
  <h1 title="PODZIĘKOWANIA" class="calibre4" id="calibre_link-312"><a href="#calibre_link-234" class="calibre5">PODZIĘKOWANIA</a></h1>

  <p class="txt-w"><em class="calibre1">Wypadek</em> jest jedną z&nbsp;tych książek, które napisałam, a&nbsp;potem przepisywałam wiele razy. Ze wszystkich moich powieści ta prawdopodobnie najbardziej różni się od swojej pierwotnej wersji. Muszę więc podziękować mojej mamie za przeczytanie każdej wersji tej książki, od jej dzieciństwa, przez dojrzewanie, aż do geriatrycznego etapu, na którym znajduje się teraz. Dziękuję też tacie, który namówił mnie, żebym została lekarzem, więc mogę pisać z&nbsp;zachowaniem dbałości o&nbsp;medyczne szczegóły.</p>

  <p class="txt-w">Jak zawsze jestem ogromnie wdzięczna mojej agentce, Christinie Hogrebe, oraz całej ekipie <span class="kptl">JRA</span> za ich wsparcie, a&nbsp;także za przekonanie mnie, bym nie publikowała tej książki, dopóki nie będzie gotowa. Dziękuję Jennie Jankowski za jej ciężką pracę i&nbsp;wnikliwe komentarze, jak również wszystkim kryjącym się na zapleczu Sourcebooks. A&nbsp;Mandy Chahal dziękuję za nieustające działania marketingowe.</p>

  <p class="txt-w">Dziękuję moim betaczytelniczkom: Jennie, Maurze, Rebecce, Beth, Kate i&nbsp;Emily, które przekazały mi swoje genialne opinie. Dziękuję Val za pomoc z&nbsp;korektą. Dziękuję Aaronowi za porady dotyczące mechaniki samochodowej.</p>

  <p class="txt-w">Chciałabym również ogromnie podziękować moim czytelnikom, w&nbsp;tym osobom z&nbsp;mojej społeczności internetowej. Chcę wyrazić nieustającą wdzięczność moim facebookowym moderatorom i&nbsp;moderatorkom &ndash; Emily, Danielowi, Carrie, Nancy i&nbsp;Nikki &ndash; którzy są niesamowicie wspierający. Dziękuję też czytelnikom, którzy pomogli w&nbsp;promocji mojej książki i&nbsp;ją rekomendowali, nawet jeśli tylko swoim mamom czy siostrom. Wszyscy jesteście cudowni!</p>
</div>
</body></html>
