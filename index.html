<!doctype html>
<html lang="en">
  <head>
    <meta charset="utf-8">
    <meta name="viewport" content="width=device-width, initial-scale=1">
    <title>Bootstrap demo</title>
    <link href="https://cdn.jsdelivr.net/npm/bootstrap@5.3.8/dist/css/bootstrap.min.css" rel="stylesheet" integrity="sha384-sRIl4kxILFvY47J16cr9ZwB07vP4J8+LH7qKQnuqkuIAvNWLzeN8tE5YBujZqJLB" crossorigin="anonymous">
  <style>
* {
margin-left: 10px;
}

</style>
</head>
<body>


<div class="t-p" id="calibre_link-2">
  <h1 class="toc">Spis treści</h1>

  <p class="lvl-h" id="calibre_link-119"><a href="#calibre_link-1" class="calibre3">Copyright</a></p>

  <p class="lvl-h" id="calibre_link-120"><a href="#calibre_link-3" class="calibre3">Dedykacja</a></p>

  <p class="lvl-h" id="calibre_link-26"><a href="#calibre_link-4" class="calibre3">Rozdział I. Konferencja</a></p>

  <p class="lvl-h" id="calibre_link-30"><a href="#calibre_link-5" class="calibre3">Rozdział II. Seans</a></p>

  <p class="lvl-h" id="calibre_link-32"><a href="#calibre_link-6" class="calibre3">Rozdział III. Kości</a></p>

  <p class="lvl-h" id="calibre_link-34"><a href="#calibre_link-7" class="calibre3">Rozdział IV. Grzechy młodości</a></p>

  <p class="lvl-h" id="calibre_link-36"><a href="#calibre_link-8" class="calibre3">Rozdział V. Powrót w&nbsp;Góry Olbrzymie</a></p>

  <p class="lvl-h" id="calibre_link-39"><a href="#calibre_link-9" class="calibre3">Rozdział VI. Spotkanie autorskie</a></p>

  <p class="lvl-h" id="calibre_link-41"><a href="#calibre_link-10" class="calibre3">Rozdział VII. Sanssouci znaczy beztroski</a></p>

  <p class="lvl-h" id="calibre_link-47"><a href="#calibre_link-11" class="calibre3">Rozdział VIII. Kotlina dyplomatów</a></p>

  <p class="lvl-h" id="calibre_link-49"><a href="#calibre_link-12" class="calibre3">Rozdział IX. Marian Bylica</a></p>

  <p class="lvl-h" id="calibre_link-53"><a href="#calibre_link-13" class="calibre3">Rozdział X. Plotki</a></p>

  <p class="lvl-h" id="calibre_link-55"><a href="#calibre_link-14" class="calibre3">Rozdział XI. Ambasada</a></p>

  <p class="lvl-h" id="calibre_link-61"><a href="#calibre_link-15" class="calibre3">Rozdział XII. Łomniczka zaprasza</a></p>

  <p class="lvl-h" id="calibre_link-63"><a href="#calibre_link-16" class="calibre3">Rozdział XIII. Morderca</a></p>

  <p class="lvl-h" id="calibre_link-66"><a href="#calibre_link-17" class="calibre3">Rozdział XIV. Kwestia zaufania</a></p>

  <p class="lvl-h" id="calibre_link-68"><a href="#calibre_link-18" class="calibre3">Rozdział XV. Niedopałek</a></p>

  <p class="lvl-h" id="calibre_link-70"><a href="#calibre_link-19" class="calibre3">Rozdział XVI. Muzeum</a></p>

  <p class="lvl-h" id="calibre_link-72"><a href="#calibre_link-20" class="calibre3">Rozdział XVII. Sekret budy Nad Wodospadem</a></p>

  <p class="lvl-h" id="calibre_link-75"><a href="#calibre_link-21" class="calibre3">Posłowie, czyli co wydarzyło się naprawdę, a&nbsp;co jest tylko fikcją</a></p>

  <p class="lvl-h" id="calibre_link-81"><a href="#calibre_link-22" class="calibre3">Podziękowania</a></p>

  <p class="lvl-h" id="calibre_link-121"><a href="#calibre_link-23" class="calibre3">Przypisy</a></p>

  <p class="lvl-h" id="calibre_link-122"><a href="#calibre_link-24" class="calibre3">Strona redakcyjna</a></p>
</div>




<div class="t-p" id="calibre_link-4">
  <h1 title="Rozdział I. Konferencja" class="toc"><a href="#calibre_link-26" class="calibre5"><img alt="" src="images/000002.jpg" class="calibre4" /></a><a href="#calibre_link-26" class="calibre5"><br class="calibre6" /></a><a href="#calibre_link-26" class="calibre5">Rozdział I. Konferencja</a></h1>

  <p class="motto-ksiazki">I&nbsp;ci ginący, samotni,</p>

  <p class="motto-ksiazki">Już zapomniani od świata,</p>

  <p class="motto-ksiazki">Język nasz stał się im obcy</p>

  <p class="motto-ksiazki">Jak język dawnej planety.</p>

  <p class="motto-ksiazki">Aż wszystko będzie legendą</p>

  <p class="motto-ksiazki">I&nbsp;wtedy po wielu latach</p>

  <p class="motto-ksiazki">Na nowym Campo di Fiori</p>

  <p class="motto-ksiazki">Bunt wznieci słowo poety.</p>

  <p class="motto-ksiazki-podpis">Czesław Miłosz, <span class="tytul-dziela">Campo di Fiori</span><sup class="g"><a href="#calibre_link-27" id="calibre_link-82" class="calibre7">1</a></sup></p>

  <p class="tytul-podrozdzialu-1-swiatlo-gora">Krummhübel<sup class="g1"><a href="#calibre_link-28" id="calibre_link-83" class="calibre7">2</a></sup>, 3 kwietnia 1944</p>

  <p class="tekst-glowny-1-akapit">Nad Karkonoszami rozpętała się wojna. Niż, który nadciągnął w&nbsp;tę okolicę kilka dni wcześniej, bezskutecznie próbował przedostać się przez potężny masyw gór. Wraz z&nbsp;jego przybyciem niebo spowiły ołowiane chmury, kotłujące się ze wściekłości, że nie są w&nbsp;stanie sforsować karkonoskich szczytów i&nbsp;zmuszone zostały do przystanku w&nbsp;wędrówce po nieboskłonie. Były ciężkie, jednolicie szare i&nbsp;zatrzymywały większość promieni słonecznych, tak że piękna zabudowa górskiego kurortu Krummhübel sprawiała wrażenie zupełnie pozbawionej kolorów.</p>

  <p class="tekst-glowny">W&nbsp;górę sennego o&nbsp;tej porze roku miasteczka sunęła czarna limuzyna. Helmut Lang zerknął na zegarek. „Spóźnimy się” &ndash; przeszło mu przez myśl. Choć spodziewał się, że do celu dotrą zaledwie kilka minut po czasie, był coraz bardziej zdenerwowany.</p>

  <p class="tekst-glowny">Niespodziewanie przed oczami przeleciała mu migawka z&nbsp;okresu, gdy zaczął służyć na froncie wschodnim. Niepokój, który odczuwał, przypominając sobie tamten obraz, za każdym razem nadchodził w&nbsp;najmniej oczekiwanym momencie. Bez ostrzeżenia chwytał go szorstkimi łapami za gardło, wdzierał się do środka i&nbsp;rozlewał po całym ciele. Uczucie to było niewyobrażalnie silne, wprawiało jego ciało w&nbsp;takie napięcie, że miał wrażenie, jakby umysł tracił kontrolę nad całym organizmem.</p>

  <p class="tekst-glowny">Chociaż próbował uciekać myślami od tej wizji, obraz w&nbsp;jego głowie stopniowo nabierał ostrości. Pojawiały się zapachy, dźwięki, kolory. Krew, krzyki, brud i&nbsp;śmiech. Widział takie rzeczy potem wielokrotnie, ale na szczęście tylko z&nbsp;daleka. Inaczej było za pierwszym razem, nie znał wtedy jeszcze praw wojny. Tamten obraz utkwił w&nbsp;nim więc najgłębiej: weszli do wsi jak zwycięzcy. Cieszył się, naiwny. Chyba nawet czuł dumę, w&nbsp;końcu był żołnierzem tysiącletniej, niezwyciężonej Rzeszy. Bóg był z&nbsp;nim, a&nbsp;przynajmniej taki napis widniał na tej pieprzonej blaszce, którą zawsze miał przy sobie. Szkoda tylko, że nie wiedział wtedy jeszcze, na czym polega rola zwycięzcy. Kiedy zrozumiał, co się zaraz wydarzy, było już za późno na wycofanie &ndash; z&nbsp;niemego obserwatora stał się uczestnikiem.</p>

  <p class="tekst-glowny">Napatoczyła się kobieta. Młoda, śliczna. Jego koledzy postanowili się zabawić, przecież zwycięzcom należy się nagroda. Ale ona nie chciała. Brutalnie więc ją pobili, a&nbsp;następnie zgwałcili, po kolei &ndash; jak na zwycięzców przystało. Pamiętał, że próbował odejść, odwracać wzrok, byleby nie słyszeć jej krzyku, byleby nie widzieć jej przerażonych oczu. Jednak kazali mu trzymać ją za ręce. Przez długie minuty tej udręki chłonął więc każdy dźwięk i&nbsp;każdy obraz &ndash; wszystko, co ludzki umysł był w&nbsp;stanie znieść. Albo jeszcze więcej. Czuł pod palcami zaciśniętymi na jej nadgarstkach szybki puls, szarpnięcia spinających się mięśni aż do konwulsji, po których nagle się rozluźniła. A&nbsp;potem już tylko nitkowate tętno, gasnące. Był przerażony, umarła przecież w&nbsp;jego rękach. Przygniatana jego rękami. Znów usłyszał w&nbsp;głowie jej krzyk i&nbsp;słowa wypowiadane w&nbsp;niezrozumiałym dla niego, słowiańskim języku.</p>

  <p class="tekst-glowny">Poczuł obrzydzenie do samego siebie. Mocniej zacisnął palce na kierownicy, a&nbsp;jednocześnie coraz mniej skupiał się na drodze. Sięgnął do kieszeni i&nbsp;odruchowo spojrzał na siedzącego z&nbsp;tyłu pasażera. Tamten spał. Wykorzystując moment, ukradkiem wyjął piersiówkę i&nbsp;pociągnął długi łyk wódki. Od czasu powrotu z&nbsp;frontu uspokojenie nerwów w&nbsp;chwilach paniki stawało się coraz trudniejsze, zwłaszcza gdy tamten obraz znów pojawiał się przed oczami. Był jak sącząca się, zakażona rana &ndash; z&nbsp;każdym kolejnym napadem bólu coraz trudniejszy do zniesienia.</p>

  <p class="tekst-glowny">W&nbsp;pewnym momencie droga zniknęła mu sprzed oczu. Ostry zakręt. Gwałtownie przyhamował, szarpnął kierownicą i&nbsp;w&nbsp;ostatniej chwili uniknął zderzenia z&nbsp;barierką. Wstrzymał oddech, spoglądając we wsteczne lusterko. Pasażer wciąż jednak cicho pochrapywał. Zatrzymał samochód na poboczu. Oddychał nerwowo, próbując się uspokoić. Znów chciał sięgnąć po piersiówkę.</p>

  <p class="tekst-glowny">&ndash;&nbsp;Co się stało? &ndash; doszedł do niego ponury głos z&nbsp;tylnego siedzenia. &ndash; Dlaczego stoimy?</p>

  <p class="tekst-glowny">&ndash;&nbsp;Panie profesorze… &ndash; Odwrócił się zmieszany. &ndash; Dotarliśmy… Do Krummhübel. Muszę na chwilę. Za potrzebą &ndash; wydukał i&nbsp;wysiadł z&nbsp;auta, nie czekając na odpowiedź.</p>

  <p class="tekst-glowny">Błyskawicznie doskoczył do najbliższych krzaków, ślizgając się na resztkach brudnego, rozmokłego śniegu. Nogi poniosły go na jakąś zarośniętą ścieżkę wiodącą w&nbsp;głąb lasu. Mgła pełzała po ziemi, płynęła pomiędzy drzewami, zaczynała go otulać. Poczuł, jak żołądek zaczyna mu się rytmicznie kurczyć. Nie powstrzymywał odruchu, oparł się ręką o&nbsp;drzewo i&nbsp;zwymiotował. Nieprzetrawiony alkohol ponownie palił w&nbsp;przełyk.</p>

  <p class="tekst-glowny">Nabrał tchu, mokre i&nbsp;zimne powietrze kłuło w&nbsp;gardło. Zrozumiał, że nie da się już dalej iść z&nbsp;tym ciężarem w&nbsp;głowie; że nawet najmocniejszy trunek nie zdoła rozmyć tego, co raz utkwiło w&nbsp;jego pamięci. Wiedział, że zostało mu tylko jedno, ostateczne rozwiązanie. Myśl, że może wszystko zakończyć na swoich zasadach, przywróciła mu poczucie kontroli. Wrócił do samochodu.</p>

  <p class="tekst-glowny">Usadowił się za kierownicą i&nbsp;spojrzał we wsteczne lusterko. Poirytowany postojem profesor mruknął coś niewyraźnie.</p>

  <p class="tekst-glowny">&ndash;&nbsp;Za kilka minut będziemy u&nbsp;celu &ndash; zakomunikował Helmut Lang i&nbsp;ruszył. &ndash; Hotel Sanssouci leży niemal na końcu świata. &ndash; Pasażer wbił w&nbsp;niego nieodgadnione spojrzenie. &ndash; Znaczy się, hotel leży za świątynią Wang, to chciałem powiedzieć… Dość daleko. I&nbsp;wysoko &ndash; dodał, siląc się na spokojny ton głosu. Znów jednak nie doczekał się żadnej reakcji. Profesor przeniósł wzrok za okno i&nbsp;zaczął przecierać ręką zaparowaną szybę.</p>

  <p class="tekst-glowny">Od kiedy wyruszyli w&nbsp;trasę kilka godzin temu, nie powiedział praktycznie ani słowa. Lang raz jeszcze dyskretnie spojrzał w&nbsp;lusterko. Gdy wrócił ciężko ranny z&nbsp;frontu, po długiej rekonwalescencji przydzielono mu posadę kierowcy w&nbsp;Ministerstwie Spraw Zagranicznych, które od czasu alianckich nalotów na Berlin zaczęło część swoich struktur przenosić w&nbsp;Riesengebirge<sup class="g2"><a href="#calibre_link-29" id="calibre_link-84" class="calibre7">3</a></sup>. Ściślej rzecz ujmując, przyjęto go do nowo powstałego Departamentu XIV Ministerstwa, czyli Antyżydowskiej Akcji Zagranicznej. Od tamtej pory woził wielu mniej lub bardziej ważnych oficjeli: dyplomatów, esesmanów i&nbsp;polityków współpracujących z&nbsp;departamentem. Nikt jednak nie zrobił na nim dotychczas tak odpychającego wrażenia jak profesor Franz Alfred Six.</p>

  <p class="tekst-glowny">Chłód i&nbsp;wyższość, z&nbsp;jakimi spoglądał na ludzi, miały w&nbsp;sobie coś, co przeszywało do szpiku kości, o&nbsp;czym szofer przekonał się już wielokrotnie. Dyplomata nie był żonaty, nie miał też &ndash; przynajmniej nic o&nbsp;tym nie było wiadomo &ndash; żadnej kochanki, a&nbsp;z&nbsp;rodziną nie utrzymywał kontaktu. Plotkowano, że woli mężczyzn, ale kierowca szczerze w&nbsp;to wątpił. Bardziej prawdopodobne wydało mu się, że Six jest samotny z&nbsp;uwagi na swój arogancki styl bycia.</p>

  <p class="tekst-glowny">Profesor nie należał też do osób urodziwych. Choć liczył niewiele ponad trzydzieści lat, to jego zmarszczone czoło, duże zakola, głębokie bruzdy wokół warg i&nbsp;odstające uszy sprawiały, że wyglądał na o&nbsp;wiele starszego. Brak życia prywatnego był &ndash; trudno powiedzieć &ndash; przyczyną albo skutkiem tego, że w&nbsp;całości poświęcił się nazistowskiej doktrynie. Zdobywał kolejne stopnie naukowe, kilkukrotnie awansował w&nbsp;strukturach SS, a&nbsp;także w&nbsp;ministerstwie, aż wreszcie zamienił się w&nbsp;paranoika, którego życiowym celem było tropienie żydowskich spisków i&nbsp;eliminacja ich domniemanych uczestników. „Pieprzy o&nbsp;tym w&nbsp;kółko, ciekawe, czy miałby tyle odwagi, gdyby to jemu przyszło zająć się brudną robotą?” &ndash; przeszło Langowi przez myśl.</p>

  <p class="tekst-glowny">Kręta droga pięła się coraz wyżej. Hotel Sanssouci, duma miasteczka Krummhübel, od niedawna będący we władaniu Ministerstwa Spraw Zagranicznych, zdawał się rzeczywiście mieścić na końcu świata.</p>

  <p class="tekst-glowny">Lang zaczął się zastanawiać, jakie to wydarzenie odbędzie się dziś w&nbsp;hotelu. Słyszał o&nbsp;jakiejś konferencji, jednak jej temat pozostawał owiany tajemnicą. Nikt nie chciał szepnąć ani słowa. Będą dyskutować o&nbsp;Żydach? To wydawałoby się logiczne, skoro zaprosili Sixa. A&nbsp;jeśli to wyłącznie przykrywka? I&nbsp;tak naprawdę poruszą temat <span class="tytul-dziela">Wunderwaffe</span>? A&nbsp;może chodziło o&nbsp;rewolucję polityczną &ndash; zmianę kursu w&nbsp;planach Rzeszy dotyczących dalszego prowadzenia wojny? Trudno było zgadnąć. Lang był jednak pewny, że dzieje się coś ważnego &ndash; świadczyła o&nbsp;tym obecność licznych dyplomatów, którzy od wczoraj tłumnie przybywali do Sanssouci.</p>

  <p class="tekst-glowny">Im bliżej hotelu się znajdowali, tym mgła na ulicach Krummhübel stawała się gęstsza. Deszcz stopniowo ustępował miejsca śniegowi.</p>

  <p class="tekst-glowny">Coś trzasnęło. Kierowca znów spojrzał w&nbsp;lusterko. To Six odpalił papierosa i&nbsp;zaciągnął się łapczywie, a&nbsp;po chwili wnętrze samochodu zaczął wypełniać gryzący dym.</p>

  <p class="tekst-glowny">Szofer wytężył wzrok. Wycieraczki pracowały na pełnych obrotach, a&nbsp;mimo to deszcz ze śniegiem coraz bardziej pogarszały widoczność. W&nbsp;pewnym momencie na horyzoncie pojawiło się kilka jarzących się punktów. To musiały być latarnie gazowe oświetlające podjazd przed hotelem. Ich blask był widoczny nawet przy najgorszej pogodzie.</p>

  <p class="tekst-glowny">Chwilę potem zza oparów mgły zaczął wyłaniać się ponury budynek. Deski wykańczające fasadę pokryto głęboką czernią &ndash; kolorem rzadko spotykanym w&nbsp;tutejszej architekturze. Choć odcienie brązu były tu na porządku dziennym, ta smolista barwa wciąż pozostawała wyjątkiem. Jej matowa głębia pochłaniała światło do tego stopnia, że nawet pomarańczowy blask latarni nie zdołał ocieplić surowego wizerunku hotelu.</p>

  <p class="tekst-glowny">Budynek nosił wyraźne cechy dziewiętnastowiecznej karkonoskiej architektury hotelowej, jednak jego rozmiary mogły zaskakiwać. Skomplikowana, pięciokondygnacyjna fasada była kilkukrotnie złamana, tak jakby powstała z&nbsp;zestawienia wielu różnych brył. Ich wspólnym elementem były charakterystyczne okna: duże jak na górskie warunki, ze szprosami układającymi się w&nbsp;górnej części w&nbsp;gęstą kratkę. Fasada hotelu robiła wrażenie jeszcze bardziej monumentalnej, gdy spojrzało się na okoliczną, o&nbsp;wiele skromniejszą zabudowę. Wybór Sanssouci na siedzibę struktur Ministerstwa Spraw Zagranicznych wydawał się więc wyjątkowo trafny. Budynek był potężny, sprawiał wrażenie odpornego na trudne górskie warunki, dawał poczucie stabilności, bezpieczeństwa, trwałości ponad wszelkie kryzysy &ndash; dokładnie tak jak najstarsze niemieckie ministerstwo.</p>

  <p class="tekst-glowny">Pod zadaszeniem przed drzwiami hotelu stało kilku esesmanów w&nbsp;skórzanych płaszczach. Ignorując przybierający na sile deszcz, palili w&nbsp;milczeniu. Wszystko tu zdawało się czarne i&nbsp;zlewające w&nbsp;jedną całość: fasada hotelu, mundury i&nbsp;płaszcze nazistów. Jedynie ich twarze kontrastowały ze smolistym otoczeniem; były trupio wręcz blade.</p>

  <p class="tekst-glowny">Kierowca zatrzymał się naprzeciwko głównego wejścia.</p>

  <p class="tekst-glowny">&ndash;&nbsp;Jesteśmy na miejscu, panie profesorze.</p>

  <p class="tekst-glowny">&ndash;&nbsp;Spóźnieni &ndash; prychnął Six przez zaciśnięte zęby. &ndash; Jest pięć po dziewiątej.</p>

  <p class="tekst-glowny">&ndash;&nbsp;Były trudne warunki na drodze. Mgła, potem jeszcze deszcz, śnieg… &ndash; zaczął się tłumaczyć kierowca. Ręce znów mu drżały.</p>

  <p class="tekst-glowny">Pasażer westchnął niezadowolony, po czym wysiadł bez słowa. Żwawym krokiem dotarł przed rzeźbione drzwi Sanssouci, a&nbsp;te natychmiast otworzył ubrany w&nbsp;elegancką liberię i&nbsp;przygarbiony starszy mężczyzna.</p>

  <p class="tekst-glowny">W&nbsp;odróżnieniu od bryły hotelu dwukondygnacyjny hol &ndash; mimo niebagatelnych rozmiarów &ndash; sprawiał przytulne wrażenie. Ściany były częściowo wyłożone boazerią, a&nbsp;zdobiące sufit gustowne sztukaterie oświetlało kilka kryształowych żyrandoli. Ich elektryczny blask odbijał się w&nbsp;potężnym lustrze zawieszonym naprzeciwko lady recepcji.</p>

  <p class="tekst-glowny">Wokół pomieszczenia biegła galeria, której barierki zdobiły flagi ze swastykami. Mimo sporego ruchu w&nbsp;holu panowała zaskakująca cisza. Odpowiadał za to gruby, z&nbsp;pewnością bardzo drogi dywan, który tłumił kroki gości i&nbsp;uwijającej się obsługi. Kelnerzy nieustannie donosili ciastka, kanapki, dzbanki z&nbsp;kawą, herbatą i&nbsp;mlekiem oraz karafki z&nbsp;winem i&nbsp;stawiali je na długi stół, przy którym zgromadzili się elegancko ubrani mężczyźni. Już na pierwszy rzut oka ich wygląd zdradzał, kim są: dystyngowane gesty, nienagannie zawiązane krawaty, gładko zaczesane włosy nabłyszczone akuratną ilością brylantyny, spokojny ton głosu i&nbsp;apatyczna mimika &ndash; dyplomaci.</p>

  <p class="tekst-glowny">Profesor się rozejrzał. Mimo kilkunastu lat starań nazistów, by podporządkować sobie Ministerstwo Spraw Zagranicznych, Six potrafił po twarzach dyplomatów niemal bezbłędnie rozpoznać ich pochodzenie. Odróżniał tych, którzy należeli do stanu urzędniczego jeszcze przed pamiętnym rokiem tysiąc dziewięćset trzydziestym trzecim. Mieli doświadczenie, zdany państwowy egzamin dyplomatyczno-konsularny, ale przede wszystkim &ndash; arystokratyczne pochodzenie i&nbsp;odpowiednie geny. O&nbsp;takich mówiło się „stara szkoła” &ndash; ich rodziny od pokoleń służyły w&nbsp;dyplomacji, a&nbsp;oni wciąż wyróżniali się na tle nowej fali karierowiczów, których liczba w&nbsp;ministerstwie niepokojąco rosła. Tych ostatnich Six lubił nazywać w&nbsp;duchu dyplomatami drugiej kategorii. Z&nbsp;reguły byli to prostacy, którzy pierwszy krawat kupili po wstąpieniu do NSDAP, z&nbsp;mizernym albo naciąganym wykształceniem, a&nbsp;do ministerstwa trafiali wyłącznie na skutek kolesiostwa i&nbsp;bezrefleksyjnej wierności partii.</p>

  <p class="tekst-glowny">Nim Six zdążył oddać lokajowi płaszcz i&nbsp;parasol, zobaczył, że w&nbsp;jego kierunku zmierza Rudolf Schleier, szef Departamentu XIV, który miał przewodniczyć dzisiejszej konferencji. Profesor zmierzył go wzrokiem. Chociaż był nienagannie ubrany, to Six doskonale wiedział, że patrzy na jednego z&nbsp;dyplomatów drugiej kategorii. Schleier budził spore kontrowersje, ponieważ nie miał nawet wyższego wykształcenia, a&nbsp;mimo to w&nbsp;czasie wojny został konsulem generalnym w&nbsp;Paryżu, a&nbsp;wkrótce potem objął własny departament w&nbsp;ministerstwie. Za rządów poprzedniego ministra spraw zagranicznych, barona Konstantina von Neuratha, coś takiego nie wchodziło w&nbsp;grę. Gdy zaś nastały czasy Joachima von Ribbentropa, tego typu awanse były na porządku dziennym. Czy jednak można było spodziewać się czegoś innego po ministrze, który sam nie ukończył szkoły średniej, przez długi czas miał trudności z&nbsp;nauką pisania, a&nbsp;tytuł hrabiowski zdobył przez przekręt?</p>

  <p class="tekst-glowny">&ndash;&nbsp;Panie profesorze, nareszcie pan dotarł! Witamy w&nbsp;naszych pięknych górach! Czekaliśmy z&nbsp;niecierpliwością, już najwyższa pora. &ndash; Schleier gdakał jak kura, energicznie ściskając dłoń Sixowi, po czym dyskretnie, choć wymownie, wskazał na stojący w&nbsp;sali zegar. &ndash; Czas nas goni, dzisiejszy harmonogram konferencji jest bardzo napięty.</p>

  <p class="tekst-glowny">„Miernota jeszcze większa niż Ribbentrop” &ndash; przeszło Sixowi przez myśl. Współczuł zawodowym dyplomatom, którzy musieli na co dzień znosić współpracę z&nbsp;ludźmi tego pokroju. Nie dość, że byli idiotami, którzy w&nbsp;nieoczekiwany sposób wkupili się w&nbsp;łaski Hitlera, to w&nbsp;dodatku groźnymi. Six niejednokrotnie słyszał przecież o&nbsp;motywowanych osobistymi względami zemstach Ribbentropa, który niepokornych dyplomatów wysyłał do obozów koncentracyjnych. Sam miał szczęście &ndash; kierowany przez niego departament znajdował się nieco na uboczu partyjnych rozgrywek, a&nbsp;przez to także zainteresowań ministra.</p>

  <p class="tekst-glowny">&ndash;&nbsp;Obawiałem się właśnie, że zaczniecie beze mnie &ndash; mruknął profesor, siląc się na uprzejmy ton.</p>

  <p class="tekst-glowny">&ndash;&nbsp;Ach, gdzieżbyśmy śmieli? Bez kierownika Departamentu Kulturalno-Politycznego naszego ministerstwa? Przecież to pan profesor ma wygłosić wykład inaugurujący. &ndash; Dyplomata po raz kolejny się uśmiechnął.</p>

  <p class="tekst-glowny">Mimo pozorów serdeczności Six wyczuwał w&nbsp;jego głosie fałsz. Zresztą czego innego mógł się spodziewać po Schleierze? Był on w&nbsp;końcu typowym karierowiczem: głupim, ale jednocześnie świadomym swoich ograniczeń. Chełpił się niezasłużonymi tytułami, a&nbsp;przy tym za wszelką cenę starał się ukryć przed innymi znamiona własnej niekompetencji. Zapewne nie raz wyczuł chłodny dystans, z&nbsp;jakim odnosił się do niego Six.</p>

  <p class="tekst-glowny">W&nbsp;pewnym momencie podszedł do nich jeden z&nbsp;uczestników konferencji, trzymając w&nbsp;dłoni porcelanową filiżankę z&nbsp;kawą.</p>

  <p class="tekst-glowny">&ndash;&nbsp;Panie profesorze, doktor Hermann Mohl z&nbsp;naszej mediolańskiej ambasady &ndash; przedstawił go Schleier. &ndash; Panie doktorze…</p>

  <p class="tekst-glowny">&ndash;&nbsp;My się znamy &ndash; przerwał mu Six. &ndash; Kopę lat, Hermann… &ndash; Po raz pierwszy tego dnia szczerze się uśmiechnął.</p>

  <p class="tekst-glowny">&ndash;&nbsp;Nie byłem pewien, czy to ty! Tak dawno się nie widzieliśmy. Franz! Powiedz, co tu robisz!</p>

  <p class="tekst-glowny">&ndash;&nbsp;Nie czytał pan programu? &ndash; obruszył się Schleier, machając Mohlowi przed nosem harmonogramem. &ndash; Profesor, jako szef Departamentu Kulturalno-Politycznego, na moją prośbę ma wygłosić wykład inaugurujący dzisiejszą konferencję.</p>

  <p class="tekst-glowny">&ndash;&nbsp;Zwykłem czytać tylko rzeczy ważne &ndash; odparł konsul z&nbsp;Mediolanu ze stoickim spokojem, wbijając Scheleierowi szpilę. Six uśmiechnął się pod nosem. Cięty język Hermanna Mohla nie stępił się nic a&nbsp;nic.</p>

  <p class="tekst-glowny">&ndash;&nbsp;Ach, tak? Czy Zagraniczna Akcja Antyżydowska nie jest dla pana, panie konsulu, istotną kwestią?</p>

  <p class="tekst-glowny">&ndash;&nbsp;Panie Schleier… &ndash; westchnął Mohl.</p>

  <p class="tekst-glowny">&ndash;&nbsp;Panie wyższy radco… &ndash; upomniał go Schleier.</p>

  <p class="tekst-glowny">&ndash;&nbsp;Panie wyższy radco legacyjny drugiej klasy &ndash; niechętnie poprawił się konsul, kładąc nacisk na przedostatnie słowo. W&nbsp;odróżnieniu od Schleiera był urzędnikiem zawodowym i&nbsp;gardził tymi, którzy nie zdali stosownych egzaminów, a&nbsp;mimo to uważali się za równoprawnych członków stanu urzędniczego.</p>

  <p class="tekst-glowny">&ndash;&nbsp;Pierwszej klasy.</p>

  <p class="tekst-glowny">&ndash;&nbsp;Słucham?</p>

  <p class="tekst-glowny">&ndash;&nbsp;Od niedawna jestem radcą pierwszej klasy. To, jak rozumiem, również nie jest dla pana istotne.</p>

  <p class="tekst-glowny">&ndash;&nbsp;Pierwszej? Och, te awanse tak teraz przyspieszyły… I&nbsp;to mimo że nie zdał pan egzaminu dyplomatyczno-konsularnego? &ndash; rzucił Mohl z&nbsp;przekąsem. &ndash; Gratulacje, w&nbsp;takim tempie za miesiąc zostanie pan sekretarzem stanu, panie…</p>

  <p class="tekst-glowny">&ndash;&nbsp;Do czego pan konsul zmierza?</p>

  <p class="tekst-glowny">&ndash;&nbsp;Jeśli byłby pan łaskaw dać mi dokończyć, panie wyższy radco legacyjny… &ndash; Mohl zawiesił głos, po czym westchnął teatralnie: &ndash; …pierwszej klasy. Otóż rozwój polityki antyżydowskiej za granicami Rzeszy leży mi na sercu od dawna. Gdyby było inaczej, nie pojawiłbym się na dzisiejszej konferencji. Wszyscy wiemy, jak fatalne są skutki wizerunkowe słusznych przecież działań naszego państwa w&nbsp;stosunku do światowego żydostwa. Oraz to, że naszą rolą jest naprawianie tego wizerunku. Za wszelką cenę. &ndash; Mohl odłożył filiżankę i&nbsp;złożył ręce jak do modlitwy.</p>

  <p class="tekst-glowny">&ndash;&nbsp;Dokładnie taki jest cel nas wszystkich &ndash; przerwał mu Schleier, coraz bardziej zniecierpliwiony.</p>

  <p class="tekst-glowny">Konsul z&nbsp;Mediolanu pokiwał głową z&nbsp;dezaprobatą.</p>

  <p class="tekst-glowny">&ndash;&nbsp;Ponownie zwracam się z&nbsp;uprzejmą prośbą, aby wykazał się pan kulturą osobistą właściwą radcy pierwszej klasy i&nbsp;pozwolił mi dokończyć. Kto utworzył pański departament?</p>

  <p class="tekst-glowny">&ndash;&nbsp;SS-Standartenführer Horst Wagner.</p>

  <p class="tekst-glowny">&ndash;&nbsp;Właśnie… &ndash; Mohl cmoknął z&nbsp;namysłem. &ndash; On również, na wyraźne polecenie Hitlera, zaproponował, żeby w&nbsp;sposób znaczący rozszerzyć propagandę antyżydowską za granicą. W&nbsp;tym celu zwołał dzisiejszą konferencję. Pragnę zauważyć, że jej nadrzędnym celem miało być usprawnienie współpracy Ministerstwa Spraw Zagranicznych z&nbsp;Głównym Urzędem Bezpieczeństwa Rzeszy. A&nbsp;dokładniej departamentu czternastego Ministerstwa i&nbsp;departamentu cztery b Urzędu, odpowiedzialnych za kwestię żydowską.</p>

  <p class="tekst-glowny">&ndash;&nbsp;I&nbsp;tak właśnie jest. Do czego pan konsul zmierza?</p>

  <p class="tekst-glowny">&ndash;&nbsp;Pan konsul zmierza do tego &ndash; Mohl uśmiechnął się jadowicie &ndash; że na dzisiejszej konferencji nie ma ani Horsta Wagnera z&nbsp;pańskiego departamentu, ani szefa departamentu cztery b Adolfa Eichmanna. Wbrew wcześniejszym zapewnieniom! Jak mamy dyskutować o&nbsp;usprawnianiu współpracy, gdy nie ma najbardziej zainteresowanych i&nbsp;decyzyjnych w&nbsp;tej sprawie osób?</p>

  <p class="tekst-glowny">Zapadła kłopotliwa cisza.</p>

  <p class="tekst-glowny">&ndash;&nbsp;Wagnera ani Eichmanna nie będzie? &ndash; Six uniósł brwi ze zdziwienia.</p>

  <p class="tekst-glowny">&ndash;&nbsp;Niestety… &ndash; Mohl wzruszył ramionami. &ndash; Dlatego jeśli o&nbsp;mnie chodzi, uważam tę konferencję za bezcelową.</p>

  <p class="tekst-glowny">Schleier bezskutecznie próbował mu przerwać, zorientował się bowiem, że ich rozmowie przysłuchuje się coraz więcej dyplomatów zgromadzonych w&nbsp;hotelowym foyer.</p>

  <p class="tekst-glowny">&ndash;&nbsp;Kontynuując, uważam ich nieobecność, fakt niepoinformowania o&nbsp;niej wcześniej, a&nbsp;także fakt zwołania konferencji mimo tego wszystkiego za wysoce niestosowne i&nbsp;urągające protokołowi dyplomatycznemu. Proszę spojrzeć &ndash; powiódł ręką po zgromadzonych &ndash; pan profesor doktor Walz z&nbsp;Chorwacji, a&nbsp;zarazem prezydent Niemieckiego Instytutu Naukowego, pan wicekonsul doktor Janke ze Szwajcarii, pan doktor Klassen z&nbsp;Francji… Mógłbym tak wymieniać długo. Oni wszyscy zjechali się tu z&nbsp;całego świata nie po to, żeby wypić kawę w&nbsp;tej… dziurze w&nbsp;górach na końcu świata. Choć trzeba przyznać, hotel jest naprawdę uroczy. Przejechali setki, jeśli nie tysiące kilometrów, żeby zaraportować, jak przebiega szerzenie propagandy antyżydowskiej w&nbsp;ich krajach. By przedstawić konkretne problemy, z&nbsp;jakimi się mierzą, i&nbsp;by wspólnie wypracować działania umożliwiające sprawniejsze osiąganie naszych celów oraz skuteczny sprzeciw wobec prożydowskich posunięć koalicji państw wrogich Rzeszy.</p>

  <p class="tekst-glowny">&ndash;&nbsp;Ależ wszystkim tym się zajmiemy &ndash; tłumaczył się Schleier. &ndash; Zresztą jest przecież pan profesor Six, szef Departamentu Kulturalno-Politycznego.</p>

  <p class="tekst-glowny">&ndash;&nbsp;Zdążyłem zauważyć. Bardzo mnie to cieszy.</p>

  <p class="tekst-glowny">&ndash;&nbsp;Panie radco Schleier &ndash; włączył się do rozmowy Six. &ndash; Nie zmienia to jednak faktów, o&nbsp;których wspomniał pan konsul Mohl. Bez Wagnera i&nbsp;Eichmanna ranga tej konferencji znacząco spada.</p>

  <p class="tekst-glowny">&ndash;&nbsp;Sami panowie wiedzą, co dzieje się teraz na Węgrzech. Z&nbsp;powodu szczególnej sytuacji politycznej SS-Obersturmbannführer Adolf Eichmann musiał pilnie udać się na Węgry, aby dopilnować sytuacji osobiście. Rozwiązanie kwestii żydowskiej tam, gdzie znajduje się wylęgarnia zarazy, to nie jest prosta sprawa. Niemniej Urząd Bezpieczeństwa Rzeszy przysłał innego przedstawiciela, SS-Hauptsturmführera Heinza Ballensiefena. A&nbsp;konferencji w&nbsp;imieniu departamentu czternastego, Zagranicznej Akcji Antyżydowskiej, będę przewodniczył ja. I&nbsp;myślę, że pora już zaczynać. &ndash; Wykonał zachęcający gest, zapraszając dyplomatów do zajęcia miejsc przed sceną z&nbsp;mównicą, po czym położył dłoń na plecach profesora, próbując delikatnie skierować go w&nbsp;stronę podium.</p>

  <p class="tekst-glowny">Mohl milczał, a&nbsp;na twarzy Schleiera malowała się satysfakcja &ndash; czuł, że nie tylko zażegnał konflikt, ale też wyszedł zwycięsko z&nbsp;tej słownej potyczki.</p>

  <p class="tekst-glowny">&ndash;&nbsp;Ballensiefen? &ndash; zaczął niespodziewanie konsul z&nbsp;Mediolanu z&nbsp;wyraźnym powątpiewaniem.</p>

  <p class="tekst-glowny">Schleier skamieniał. Gdyby jego wzrok mógł zabijać, Mohl już dawno leżałby na dywanie martwy.</p>

  <p class="tekst-glowny">&ndash;&nbsp;Kojarzysz w&nbsp;ogóle kogoś takiego? &ndash; Konsul zwrócił się bezpośrednio do Sixa, zupełnie ignorując gniewne spojrzenie przedstawiciela Departamentu XIV.</p>

  <p class="tekst-glowny">&ndash;&nbsp;Nie. &ndash; Profesor skrzywił wargi.</p>

  <p class="tekst-glowny">&ndash;&nbsp;Najwyższa pora zaczynać! &ndash; Schleier znów był na granicy wybuchu. Jego głos z&nbsp;każdym kolejnym słowem stawał się wyższy, a&nbsp;przez to bardziej komiczny.</p>

  <p class="tekst-glowny">&ndash;&nbsp;Nie sądzi pan, panie radco… &ndash; Mohl znów zrobił teatralną pauzę &ndash; …najwyższej klasy, że po przywitaniu wypadałoby zapytać profesora Sixa, który ma zapewne za sobą długą i&nbsp;męczącą podróż z&nbsp;Berlina, czy czegoś by się nie napił? Rozumiem, że pan, jako osoba bez wykształcenia wyższego, nie wspominając o&nbsp;naukowych tytułach, nie wie, że w&nbsp;świecie, poza harmonogramami konferencji, obowiązują też inne, nadrzędne zasady. Franz, chodźmy, może kawy się napijesz? &ndash; zwrócił się do przyjaciela, wskazując na obficie zastawiony stół pod ścianą. &ndash; Mają tu prawdziwą, wyobrażasz sobie? Udało im się sprowadzić ją specjalnie dla uczestników konferencji. Uwierz mi: wyborna, w&nbsp;niczym nie ustępuje włoskiej.</p>

  <p class="tekst-glowny">&ndash;&nbsp;Nie śmiałbym odmówić!</p>

  <p class="tekst-glowny">&ndash;&nbsp;Zatem ustalone. &ndash; Mohl zwrócił się do Schleiera. &ndash; Najpierw wypijemy z&nbsp;profesorem kawę, a&nbsp;potem może pan otwierać konferencję, panie radco klas wszelakich. I&nbsp;tak potrwa ona dwa dni, będzie mnóstwo czasu na poważne rozmowy. Oraz, zgodnie z&nbsp;pana zapowiedziami, poważne decyzje.</p>

  <p class="tekst-glowny">Kilku przysłuchujących się rozmowie dyplomatów mimowolnie się uśmiechnęło. Schleier zacisnął zęby. Przegrał z&nbsp;kretesem.</p>

  <p class="gwiazdka">*</p>

  <p class="tekst-glowny-1-akapit">Margarete stała pod ścianą holu, tuż przy wielkim kryształowym lustrze. Ukradkiem spojrzała na odbicie, poprawiła włosy, po czym przygładziła idealnie wykrochmalony fartuszek z&nbsp;wyszytą z&nbsp;boku nazwą hotelu. Zawsze istniała szansa, że wpadnie na Manfreda. Żołnierz, który kilka dni temu dołączył do grupy chroniącej hotel Sanssouci z&nbsp;uwagi na ważną konferencję, śnił się jej minionej nocy. I&nbsp;był to bardzo, bardzo nieprzyzwoity sen. Doskwierały jej z&nbsp;tego powodu wyrzuty sumienia &ndash; na jawie nigdy nie pozwoliłaby sobie na takie wizje jak te, które przyszły do niej we śnie. Przede wszystkim powinna myśleć o&nbsp;Bogu, a&nbsp;następnie o&nbsp;służbie Rzeszy. A&nbsp;nie o&nbsp;jakichś erotycznych pragnieniach… „Chociaż w&nbsp;sumie &ndash; rozmarzyła się &ndash; ten sen nie wykluczał przecież służby narodowi”. W&nbsp;końcu według Hitlera ich obowiązkiem było rodzenie aryjskich dzieci. A&nbsp;ona od kilku dni marzyła, by podjąć się tego zadania. Najlepiej z&nbsp;pomocą Manfreda.</p>

  <p class="tekst-glowny">Przed oczami mignęła jej Hilda &ndash; z&nbsp;nieobecnym wzrokiem, wymijając elegancko ubranych dyplomatów, niosła do kuchni puste tace po kanapkach. Fartuch miała poplamiony i&nbsp;trochę pognieciony.</p>

  <p class="tekst-glowny">&ndash;&nbsp;Hilda! &ndash; Margarete przywołała ją szeptem. &ndash; Jak ty wyglądasz?</p>

  <p class="tekst-glowny">&ndash;&nbsp;Co? &ndash; Dziewczyna spojrzała w&nbsp;dół, po czym machnęła ręką. &ndash; Ach, nie zdążyłam rano wyprasować świeżego. Tyle roboty, że nie miałam do tego głowy.</p>

  <p class="tekst-glowny">&ndash;&nbsp;No wiesz… &ndash; skwitowała Margarete. &ndash; Jeśli idziesz do kuchni, weźże przynieś jeszcze tych drożdżówek z&nbsp;rodzynkami. Zjedli już wszystkie.</p>

  <p class="tekst-glowny">&ndash;&nbsp;Co? &ndash; Koleżanka znów wyrwała się z&nbsp;zamyślenia. &ndash; A, drożdżówki… Już dwa razy donosiłam, zapasy zaraz się skończą. Ci to mają apetyt… A&nbsp;konferencja jeszcze się chyba nawet nie zaczęła.</p>

  <p class="tekst-glowny">&ndash;&nbsp;A&nbsp;próbowałaś tych bułeczek? &ndash; Margarete się rozmarzyła. &ndash; Ja im się nie dziwię, że zjedli co do jednej.</p>

  <p class="tekst-glowny">&ndash;&nbsp;Oni i&nbsp;tak mają wszystkiego pod dostatkiem, więc nie wiem, czy jedzenie rzeczywiście robi na nich takie wrażenie. Zobaczyliby, jak wygląda życie normalnych ludzi w&nbsp;czasie wojny, wtedy bardziej by docenili.</p>

  <p class="tekst-glowny">&ndash;&nbsp;A&nbsp;ty co taka nie w&nbsp;humorze dzisiaj?</p>

  <p class="tekst-glowny">&ndash;&nbsp;Marian jest chory.</p>

  <p class="tekst-glowny">&ndash;&nbsp;Kto?</p>

  <p class="tekst-glowny">&ndash;&nbsp;Marian… &ndash; Hilda się zarumieniła. &ndash; No wiesz…</p>

  <p class="tekst-glowny">&ndash;&nbsp;A, ten twój kochaś &ndash; prychnęła Margarete i&nbsp;dodała z&nbsp;pogardą: &ndash; Polak, robotnik przymusowy.</p>

  <p class="tekst-glowny">&ndash;&nbsp;Marian jest fryzjerem. Pracuje w&nbsp;hotelu.</p>

  <p class="tekst-glowny">&ndash;&nbsp;Tak, Hilda. Pracuje. Jako robotnik przymusowy, nie zapominaj o&nbsp;tym. Znasz moje zdanie. Uważam, że nie powinnaś się z&nbsp;nim zadawać.</p>

  <p class="tekst-glowny">&ndash;&nbsp;Kiedy my…</p>

  <p class="tekst-glowny">&ndash;&nbsp;Kiedy wy co, Hilda?</p>

  <p class="tekst-glowny">&ndash;&nbsp;Kochamy się.</p>

  <p class="tekst-glowny">&ndash;&nbsp;Nie żartuj &ndash; parsknęła teatralnym śmiechem Margarete.</p>

  <p class="tekst-glowny">&ndash;&nbsp;Niczego nie rozumiesz! &ndash; Hilda zawiesiła głos i&nbsp;przez chwilę biła się z&nbsp;myślami. Powinna powiedzieć czy nie? W&nbsp;końcu pogładziła ręką swój brzuch i&nbsp;szeptem wyznała: &ndash; Jestem przy nadziei.</p>

  <p class="tekst-glowny">&ndash;&nbsp;O&nbsp;cholera! &ndash; syknęła Margarete i&nbsp;zasłoniła usta. &ndash; Nie wierzę. Hilda, musisz coś z&nbsp;tym zrobić. Wiesz, co będzie, jeśli ktoś się dowie? Niemka z&nbsp;Polakiem? Już wystarczy, że zrobiłaś to z&nbsp;nim na zapleczu hotelu, który jest w&nbsp;rękach ministerstwa… I&nbsp;teraz jeszcze bachor? Zastanów się, kobieto, bo sobie biedy napytasz.</p>

  <p class="tekst-glowny">&ndash;&nbsp;Co niby mam zrobić? Chyba nie sugerujesz, że powinnam… &ndash; Spojrzała na Margarete i&nbsp;z&nbsp;niedowierzaniem pokręciła głową. &ndash; Nie, nie ma takiej możliwości. Urodzę.</p>

  <p class="tekst-glowny">&ndash;&nbsp;Naprawdę? Uważasz, że to dobry pomysł?</p>

  <p class="tekst-glowny">&ndash;&nbsp;Wojna niedługo się skończy, zobaczysz. &ndash; Uśmiechnęła się blado, jakby sama nie wierzyła do końca w&nbsp;to, co mówi.</p>

  <p class="tekst-glowny">&ndash;&nbsp;Wybacz, ale muszę ci to powiedzieć. Jesteś naiwna. Może i&nbsp;się skończy, ale Polaków już wtedy przecież nie będzie. I&nbsp;jak ty wychowasz dziecko bez ojca?</p>

  <p class="tekst-glowny">&ndash;&nbsp;Zrozumiałabyś mnie, gdybyś kiedyś kogoś kochała! &ndash; Hilda była bliska łez, słowa koleżanki bardzo ją raniły. Spojrzała na Margarete z&nbsp;żalem. Ta natomiast spuściła wzrok i&nbsp;zaczęła bawić się brzegiem fartucha. Przez długi, zakrzywiony nos i&nbsp;mocno wysunięty podbródek wyglądała z&nbsp;profilu trochę jak czarownica. Hildzie przypomniało się, jak dwa dni temu, podczas dyżuru&nbsp;przy hotelowym barze, podsłuchała podchmielonych żołnierzy, którzy naigrywali się z&nbsp;„tej jędzowatej”. Że mogłaby tym nosem otwierać butelki z&nbsp;piwem. Nie powtórzyła tego oczywiście Margarete, chciała oszczędzić jej przykrości.</p>

  <p class="tekst-glowny">Głos koleżanki kolejny już raz wyrwał ją z&nbsp;zamyślenia.</p>

  <p class="tekst-glowny">&ndash;&nbsp;A&nbsp;może ja też się zakochałam, co? Myślisz, że jestem gorsza? Że nie umiem? Że mnie nikt nie chce? Że tylko ty możesz chodzić po pracy na spacerki z&nbsp;tym twoim obdartusem? &ndash; Margarete wyraźnie się nakręcała.</p>

  <p class="tekst-glowny">&ndash;&nbsp;Przestań tak mówić &ndash; przerwała jej Hilda. Zauważyła, że koleżanka stała się ostatnio wyjątkowo wybuchowa. Napady złości przychodziły niespodziewanie, a&nbsp;z&nbsp;błahych powodów potrafiła wywołać burzę. &ndash; Wiesz przecież, że nie miałam nic złego na myśli.</p>

  <p class="tekst-glowny">Zapadła cisza. Margarete zacisnęła usta i&nbsp;patrzyła gdzieś w&nbsp;dal, ponad głowami dyplomatów rozmawiających w&nbsp;drugiej części sali.</p>

  <p class="tekst-glowny">&ndash;&nbsp;No dobrze. &ndash; Hilda jak zawsze próbowała załagodzić sytuację. &ndash; Powiedz w&nbsp;takim razie: komu to tak się spodobałaś?</p>

  <p class="tekst-glowny">&ndash;&nbsp;Manfredowi &ndash; odparła Margarete rozmarzonym głosem. Właściwie nie była to do końca prawda, to raczej ona zwróciła uwagę na żołnierza. Ale wierzyła, że to tylko kwestia kilku dni, by i&nbsp;on odwzajemnił uczucia.</p>

  <p class="tekst-glowny">&ndash;&nbsp;Och &ndash; wyrwało się Hildzie. Manfred Hartmann był jednym z&nbsp;najgłośniej śmiejących się z&nbsp;nosa Margarete esesmanów.</p>

  <p class="tekst-glowny">&ndash;&nbsp;Widziałam go wczoraj bez koszuli, znaczy się, w&nbsp;ogóle bez… &ndash; rozmarzyła się Margarete, przypominając sobie poprzedni wieczór, po którym pojawiły się nieprzyzwoite sny. &ndash; Przyniosłam mu wyprasowany mundur. Byłam zamyślona, zapomniałam zapukać. Gdy weszłam, przyłapałam go samego w&nbsp;łóżku… No, wiesz na czym. Jak to chłopy. Pospiesznie wciągnął spodenki, ale dalej wszystko było widać. No, powiem ci, natura sowicie go… obdarzyła.</p>

  <p class="tekst-glowny">&ndash;&nbsp;Co ty mówisz! &ndash; zachichotała Hilda. Zaraz jednak przypomniał się jej śmiejący się do rozpuku Manfred. &ndash; Doszło między wami do czegoś?</p>

  <p class="tekst-glowny">&ndash;&nbsp;No gdzie tam! Wyszłam speszona, że go nakryłam na… no wiesz, na onanizmie. Zresztą, nawet gdyby wtedy chciał coś ze mną, to… mam swoje zasady. Nie jestem jakaś pierwsza lepsza. Ale jeszcze parę dni i&nbsp;kto wie, jak to się dalej potoczy?</p>

  <p class="tekst-glowny">&ndash;&nbsp;Czyli jeszcze nie wiesz, czy on na pewno odwzajemnia twoje uczucia?</p>

  <p class="tekst-glowny">&ndash;&nbsp;To chyba oczywiste, że prędzej czy później, jak się zorientuje, jakie mam wobec niego zamiary, odwzajemni uczucia. Chyba nie uważasz, że czegoś mi brakuje? &ndash; fuknęła coraz bardziej poirytowana. Znów widać było, że zaczyna się denerwować. Po chwili dodała: &ndash; Doktor ostatnio mnie badał, mierzył miednicę. I&nbsp;mówił, że mam dobre wymiary do rodzenia dzieci.</p>

  <p class="tekst-glowny">&ndash;&nbsp;O, to cudownie. Ale bądź ostrożna, bo… &ndash; Hilda zastanawiała się, jak ubrać w&nbsp;słowa to, co niedawno zauważyła. &ndash; Mam wrażenie, że jemu trochę źle z&nbsp;oczu patrzy.</p>

  <p class="tekst-glowny">&ndash;&nbsp;Ty tam się znasz.</p>

  <p class="tekst-glowny">W&nbsp;źrenicach Margarete dostrzegła błysk, który nakazywał jej natychmiast się wycofać.</p>

  <p class="tekst-glowny">&ndash;&nbsp;No cóż… &ndash; Hilda spuściła z&nbsp;tonu. &ndash; Cieszę się w&nbsp;takim razie, że macie się ku sobie. Czyli chociaż jeden dobry aspekt tego cyrku &ndash; wskazała na dyplomatów &ndash; jest taki, że przyjechał Manfred.</p>

  <p class="tekst-glowny">&ndash;&nbsp;Ja tam w&nbsp;ogóle się cieszę, że przyjechali.</p>

  <p class="tekst-glowny">&ndash;&nbsp;Niby czemu? &ndash; Hilda spojrzała na nią, jakby postradała zmysły. &ndash; Przez nich tylko masa dodatkowej roboty.</p>

  <p class="tekst-glowny">&ndash;&nbsp;Jak to czemu? Nie zauważyłaś, że w&nbsp;hotelu grzeją od kilku dni? Nagle się węgiel znalazł, gdy tylko okazało się, że ministerstwo robi konferencję. Po raz pierwszy od pół roku jest ciepło.</p>

  <p class="tekst-glowny">&ndash;&nbsp;Sądziłam, że po prostu wróciły dostawy.</p>

  <p class="tekst-glowny">&ndash;&nbsp;Nie bądź głupia, Hilda! To dla nich nagrzali.</p>

  <p class="tekst-glowny">&ndash;&nbsp;Myślisz, że jak jutro skończy się konferencja, to znowu zakręcą grzejniki?</p>

  <p class="tekst-glowny">&ndash;&nbsp;Nie, możesz być spokojna. Wszystko dzięki skośnookim. Tak twierdzi Karl, palacz.</p>

  <p class="tekst-glowny">&ndash;&nbsp;Skośnookim? Nie wiem, o&nbsp;czym mówisz.</p>

  <p class="tekst-glowny">&ndash;&nbsp;Ty chyba już naprawdę przestajesz zauważać, co się dzieje w&nbsp;hotelu.</p>

  <p class="tekst-glowny">&ndash;&nbsp;Wybacz, po prostu ostatnio źle się czuję. &ndash; Hilda odruchowo dotknęła brzucha. &ndash; A&nbsp;poza tym wolę nie wiedzieć, co oni wszyscy tu wyprawiają. Mniej wiesz, lepiej śpisz.</p>

  <p class="tekst-glowny">&ndash;&nbsp;Ambasadę nam tu przenoszą.</p>

  <p class="tekst-glowny">&ndash;&nbsp;Nie gadaj! Jak to ambasadę? Jaką?</p>

  <p class="tekst-glowny">&ndash;&nbsp;Japońską. W&nbsp;Berlinie ponoć zaczęło się robić niebezpiecznie i&nbsp;Ministerstwo Spraw Zagranicznych dostało polecenie ewakuować ambasadorów w&nbsp;bezpieczniejsze miejsce. Czyli do nas, w&nbsp;Riesengebirge. W&nbsp;zeszłym tygodniu po okolicy jeździła specjalna komisja, oglądała różne porządne hotele i&nbsp;pałace, żeby każda ambasada dostała nowe, odpowiednie miejsce. No i&nbsp;do nas trafili skośnoocy, znaczy się: Japońcy.</p>

  <p class="tekst-glowny">&ndash;&nbsp;W&nbsp;życiu bym nie przypuszczała.</p>

  <p class="tekst-glowny">&ndash;&nbsp;No bo ty niewiele w&nbsp;życiu widziałaś, Hilda &ndash; odparła Margarete z&nbsp;wyższością. &ndash; Ale ciesz się. Dopóki będzie tu ambasada, to będą musieli grzać. Kto wie, może za jakiś czas sam Führer się do nas przeniesie? &ndash; dodała żartobliwie.</p>

  <p class="tekst-glowny">&ndash;&nbsp;A&nbsp;kiedy ci Japońcy tu przyjadą?</p>

  <p class="tekst-glowny">&ndash;&nbsp;Hildzia… &ndash; Margarete wywróciła oczami. &ndash; Oni już tu są. Nie widziałaś tego nowego gościa, w&nbsp;mundurze, ze skośnymi oczami? Dostał gabinet na drugim piętrze, tam, gdzie kiedyś urzędował dyrektor hotelu.</p>

  <p class="tekst-glowny">&ndash;&nbsp;Czekaj, no tak! Widziałam, przelotnie. Ale myślałam, że on też na konferencję przyjechał.</p>

  <p class="tekst-glowny">&ndash;&nbsp;A&nbsp;gdzie tam. Konferencja jest dla Niemców, przez dwa dni. A&nbsp;on tu już będzie na stałe. To znaczy, aż w&nbsp;Berlinie się uspokoi.</p>

  <p class="tekst-glowny">W&nbsp;tym czasie do pomieszczenia wszedł prosto z&nbsp;dworu mężczyzna, z&nbsp;twarzą o&nbsp;ostrych rysach i&nbsp;nieprzyjemnym spojrzeniu. Chwilę później okazało się, że to jakiś profesor. Podał rękę przewodniczącemu konferencji i&nbsp;rozpoczął rozmowę, która wkrótce zaczęła przeradzać się w&nbsp;coraz bardziej ożywioną wymianę zdań. Dołączył do nich trzeci mężczyzna i&nbsp;po gestach oraz tonie głosów można było się domyślić, że o&nbsp;coś się spierają.</p>

  <p class="tekst-glowny">W&nbsp;tej samej chwili z&nbsp;piętra zeszła Janina. W&nbsp;dłoniach niosła wiklinowy kosz wypełniony świeżo wyprasowanymi obrusami, które pachniały krochmalem i&nbsp;parą. Przeszła przez hol niepostrzeżenie, jakby była tylko cieniem w&nbsp;tle tej sceny.</p>

  <p class="tekst-glowny">&ndash;&nbsp;Ty, Johanne! &ndash; zawołała Margarete. &ndash; Do kuchni! Przynieś więcej drożdżówek dla gości.</p>

  <p class="tekst-glowny">&ndash;&nbsp;Teraz muszę zająć się obrusami &ndash; odparła Polka dość płynnym niemieckim.</p>

  <p class="tekst-glowny">&ndash;&nbsp;Słuchaj &ndash; Margarete stawała się opryskliwa &ndash; to rozkaz. Czego nie zrozumiałaś?</p>

  <p class="tekst-glowny">&ndash;&nbsp;Pracujesz na takim samym stanowisku jak ja, więc chyba nie masz prawa mnie pouczać. I&nbsp;mam na imię Janina, kiedyś to zrozumiesz? To nie jest przecież trudne słowo. Ja-ni-na &ndash; fuknęła dziewczyna i&nbsp;ruszyła w&nbsp;stronę jadalni.</p>

  <p class="tekst-glowny">&ndash;&nbsp;A&nbsp;to zasrana dziwka! &ndash; wyrwało się Margarete trochę za głośno. Goście nie zwrócili jednak na nią uwagi, zajęci obserwowaniem kłótni, jaka wywiązała się między przewodniczącym konferencji Schleierem a&nbsp;jakimś gościem z&nbsp;Włoch.</p>

  <p class="tekst-glowny">&ndash;&nbsp;Margarete! &ndash; Hilda popatrzyła na nią ze zdziwieniem. &ndash; Od kiedy jesteś taka agresywna?</p>

  <p class="tekst-glowny">&ndash;&nbsp;Zawsze mnie doprowadza do szału ta gówniara. Nie zauważyłaś, jak ona się zachowuje? Pracuje tu już tyle czasu, a&nbsp;wciąż nie zrozumiała, gdzie jej miejsce. Pff, pracuje &ndash; prychnęła. &ndash; Jest na robotach. Jak ten twój Marian.</p>

  <p class="tekst-glowny">&ndash;&nbsp;To nie znaczy, że nie należy się jej szacunek. Czemu mówisz do niej: Johanne? Przecież wiesz, jak ma na imię…</p>

  <p class="tekst-glowny">&ndash;&nbsp;Na szacunek, to sobie trzeba, Hildziu, zapracować. A&nbsp;ona jak się zachowuje? Zawsze ta podniesiona głowa, jakby była nie wiadomo kim. Więc będę mówić do niej tak, jak chcę. Jesteśmy w&nbsp;Niemczech, prawda? Niech się przyzwyczai do tego, że jest Johanne. Gówniara jedna.</p>

  <p class="tekst-glowny">&ndash;&nbsp;Tak sobie myślę, że lepiej ciesz się swoją relacją z&nbsp;Manfredem, a&nbsp;nie marnuj energii na bezsensowną złość.</p>

  <p class="tekst-glowny">&ndash;&nbsp;Jeszcze śmiesz jej bronić? Nie widziałaś, jak do mnie pyskowała?</p>

  <p class="tekst-glowny">&ndash;&nbsp;Nie, po prostu…Wiem, że jej nie lubisz, bo przyłapała cię kiedyś na…</p>

  <p class="tekst-glowny">&ndash;&nbsp;Na czym niby?</p>

  <p class="tekst-glowny">Hilda zamyśliła się, szukając właściwego słowa.</p>

  <p class="tekst-glowny">&ndash;&nbsp;Na tym, jak zabierasz do domu rzeczy… które należą do hotelu.</p>

  <p class="tekst-glowny">&ndash;&nbsp;Ty tak na poważnie? Hildzia, weź się uspokój, każdemu się przecież zdarza.</p>

  <p class="tekst-glowny">&ndash;&nbsp;Mimo wszystko Janina na ciebie nie doniosła, chociaż mogłaby. Więc może warto spojrzeć na nią trochę przychylniejszym okiem?</p>

  <p class="tekst-glowny">W&nbsp;tym momencie Polka wyszła z&nbsp;jadalni z&nbsp;pustym koszem, przemknęła wśród uczestników konferencji i&nbsp;ruszyła z&nbsp;powrotem schodami na piętro.</p>

  <p class="tekst-glowny">&ndash;&nbsp;Patrz, jak ona chodzi! Jak kręci tymi biodrami. I&nbsp;ten podbródek, jakby jakąś królową była &ndash; wycedziła przez zęby Margarete, ignorując poprzednią uwagę koleżanki.</p>

  <p class="tekst-glowny">Hilda machnęła ręką. Doskonale zdawała sobie sprawę z&nbsp;tego, że koleżanką kieruje po prostu niepohamowana zazdrość. Janina była bowiem naprawdę piękna i&nbsp;to w&nbsp;ten wyjątkowy, naturalny sposób. Nie musiała wkładać nawet odrobiny pracy w&nbsp;to, żeby dobrze wyglądać, czego o&nbsp;Margarete nie można było niestety powiedzieć.</p>

  <p class="tekst-glowny">Radca Schleier wyszedł na scenę, aby rozpocząć konferencję, a&nbsp;dyplomaci zaczęli zajmować miejsca.</p>

  <p class="tekst-glowny">&ndash;&nbsp;Nie, ja naprawdę tę sukę z&nbsp;Polski kiedyś wykończę &ndash; wyszeptała Margarete. Szmer szurających krzeseł sprawił jednak, że Hilda tej groźby nie usłyszała.</p>

  <p class="gwiazdka">*</p>

  <p class="tekst-glowny-1-akapit">&ndash;&nbsp;Wielce szanowni państwo &ndash; radca Rudolf Schleier stanął przy mównicy i&nbsp;teatralnie spojrzał na zegarek &ndash; już najwyższa pora, abyśmy zaczęli. <span class="tytul-dziela">Heil Hitler!</span></p>

  <p class="tekst-glowny">Na te słowa uczestnicy konferencji wstali i&nbsp;salutem rzymskim pozdrowili Schleiera.</p>

  <p class="tekst-glowny">&ndash;&nbsp;Witam wielce szanownych przedstawicieli departamentu czternastego, na czele z&nbsp;radcą legacyjnym Leithem-Jasperem. Witam pracowników departamentów i&nbsp;jednostek roboczych Ministerstwa Spraw Zagranicznych. Witam wielce szanownych przedstawicieli zagranicznych misji dyplomatycznych, w&nbsp;tym dostojną delegację z&nbsp;Bułgarii, Danii, Francji, Włoch, Chorwacji, Portugalii, Rumunii, Szwecji, Szwajcarii, Słowacji, Hiszpanii i&nbsp;Turcji.</p>

  <p class="tekst-glowny">Hol hotelu Sanssouci co rusz wypełniały salwy braw, gdy kolejni wymieniani dyplomaci, politycy i&nbsp;naukowcy podnosili się i&nbsp;skłaniali swoje głowy.&nbsp;</p>

  <p class="tekst-glowny">&ndash;&nbsp;Przy wejściu otrzymali państwo program konferencji &ndash; kontynuował Schleier. &ndash; Zgodnie z&nbsp;nim nasze spotkanie rozpocznie pan profesor Franz Alfred Six. Zaraz potem na scenę zaprosimy pana radcę doktora von Thaddena, który przedstawi przegląd statusu antyżydowskich środków egzekucyjnych. Następnie profesor Mahr zreferuje stan podejmowanych dotychczas działań antyżydowskich w&nbsp;radiu, panna doktor Hauhsmann skupi się na roli prasy w&nbsp;antyżydowskiej kampanii zagranicznej. Każdy uczestnik będzie następnie proszony o&nbsp;omówienie w&nbsp;krótkim referacie sytuacji w&nbsp;kraju, który tu dziś reprezentuje, jeśli chodzi o&nbsp;możliwości rozpowszechniania antyżydowskich informacji z&nbsp;wykorzystaniem radia, prasy, afiszów, ulotek, nalepek oraz propagandy szeptanej. Nadmienię jeszcze, że jutrzejszy dzień zaczniemy od projekcji filmowych, które odbędą się w&nbsp;jadalni hotelu. Głównym materiałem, który zamierzamy państwu przedstawić, będzie niedawno nakręcony film <span class="tytul-dziela">Les Corrupteurs</span>, czyli <span class="tytul-dziela">Zepsuci</span>, który opowiada o&nbsp;roli Żydów w&nbsp;zwiększaniu przestępczości wśród nieletnich. Popołudnie pozostanie dla państwa wolne, a&nbsp;wieczorem, o&nbsp;godzinie dziewiętnastej trzydzieści, zapraszamy na wspólną kolację, po której nastąpi kameralne spotkanie towarzyskie. Zatem zaczynajmy! Oddaję głos pierwszemu prelegentowi.</p>

  <p class="tekst-glowny">Franz Alfred Six podniósł się z&nbsp;miejsca, odłożył na krzesło filiżankę i&nbsp;ruszył w&nbsp;kierunku sceny. Rozłożył na mównicy notatki i&nbsp;poprawił okulary.</p>

  <p class="tekst-glowny">&ndash;&nbsp;<span class="tytul-dziela">Heil Hitler!</span> &ndash; zaczął. &ndash; Nie będę powtarzał powitań, ale od razu przejdę do tematu mojego referatu. Spoglądając na strukturę polityczną światowego żydostwa, należałoby najpierw zwrócić uwagę na dane z&nbsp;tysiąc dziewięćset trzydziestego trzeciego, wedle których żydów wyznaniowych było na świecie blisko siedemnaście milionów. Siedemnaście milionów! Zastanówmy się: skąd wzięła się tak duża do niedawna siła judaizmu w&nbsp;Europie i&nbsp;Ameryce? &ndash; Six powiódł po zebranych wnikliwym wzrokiem.</p>

  <p class="tekst-glowny">Na prawo od sceny przez salę ciągnęło się długie kryształowe lustro. Odbijały się w&nbsp;nim milczące oblicza dyplomatów, którzy słuchali wystąpienia profesora w&nbsp;najwyższym skupieniu.</p>

  <p class="tekst-glowny">&ndash;&nbsp;Oczywiście, jak zapewne wielu z&nbsp;was rozumie, źródłem tej siły był judaizm wschodni. Wyjątkowo niebezpieczny z&nbsp;naszego punktu widzenia jest nie tylko fakt jego istnienia, ale przede wszystkim proceder migracji tego żydostwa i&nbsp;w&nbsp;związku z&nbsp;tym jego rozpowszechniania się: ze wschodu Europy na zachód i&nbsp;dalej, do Ameryki. Wraz z&nbsp;żydostwem, w&nbsp;sensie biologicznym, politycznym, religijnym i&nbsp;społecznym, migruje właściwa judaizmowi żądza walki z&nbsp;narodowym socjalizmem i&nbsp;z&nbsp;narodem niemieckim <span class="tytul-dziela">per se</span>. Zatem dla przetrwania naszego narodu zasadnicze znaczenie ma obrona przed żydostwem wschodnim. Jak możemy się bronić? Odpowiedź jest prosta: jedynie przez pozbawienie żydostwa wschodniego biologicznych rezerw. &ndash; Six zawiesił głos. Widział, że jego słowa wywierają na zebranych wrażenie. W&nbsp;sali zapanowała cisza, przerywana jedynie przez cichy stukot maszyny do pisania. Dwie ministerialne protokolantki na bieżąco spisywały sprawozdanie z&nbsp;przebiegu konferencji. Również niektórzy dyplomaci zaczęli dyskretnie robić notatki. Ich powściągnięte twarze nie zdradzały jednak nawet cienia emocji.</p>
</div>


<div class="t-p" id="calibre_link-5">
  <h1 title="Rozdział II. Seans" class="toc"><a href="#calibre_link-30" class="calibre5"><img alt="" src="images/000002.jpg" class="calibre4" /></a><a href="#calibre_link-30" class="calibre5"><br class="calibre6" /></a><a href="#calibre_link-30" class="calibre5">Rozdział II. Seans</a></h1>

  <p class="tekst-glowny-1-akapit">WSZYSTKIE [Trzy Wiedźmy &ndash; przyp. aut.]:</p>

  <p class="tekst-glowny-1-akapit">Dłonie splećmy, siostry wiedźmy,</p>

  <p class="tekst-glowny-1-akapit">We trzy wzlećmy, w&nbsp;locie śledźmy</p>

  <p class="tekst-glowny-1-akapit">Cały obszar ziem i&nbsp;wód!</p>

  <p class="tekst-glowny-1-akapit">Trzykroć klątwą świat oszpećmy,</p>

  <p class="tekst-glowny-1-akapit">Trzykroć trzy zaklęcia sklećmy,</p>

  <p class="tekst-glowny-1-akapit">Urok niech narobi szkód!</p>

  <p class="tekst-glowny-podpis-1-swiatlo-gora">William Shakespeare, <span class="tytul-dziela">Makbet</span><sup class="g2"><a href="#calibre_link-31" id="calibre_link-85" class="calibre7">4</a></sup></p>

  <p class="tytul-podrozdzialu-1-swiatlo-gora">Karpacz, 29 sierpnia 1992</p>

  <p class="tekst-glowny-1-akapit">Ostatnia sobota wakacji. Na myśl o&nbsp;roku szkolnym i&nbsp;nieuchronnie nadciągającym końcu lata Ola poczuła nieprzyjemne ukłucie za mostkiem.</p>

  <p class="tekst-glowny">Wyszła z&nbsp;domu, niosąc ciężką torbę na plecach. W&nbsp;środku miała trochę wody, zawiniętą w&nbsp;papier kiełbasę, chleb i&nbsp;dwie plastikowe butelki wina, które w&nbsp;tajemnicy przed rodzicami kupiła dla niej starsza siostra. Ruszyła w&nbsp;stronę przystanku przy Uroczej, gdzie umówiła się z&nbsp;Łukaszem. Ich paczka co roku żegnała wakacje ogniskiem w&nbsp;górach. W&nbsp;tym roku wybór padł na Starą Polanę.</p>

  <p class="tekst-glowny">Miasto wyglądało na opustoszałe. Zapowiadane na weekend załamanie pogody sprawiło, że wiele osób odwołało rezerwacje. Karpacz niespodziewanie więc o&nbsp;kilka dni wcześniej niż zwykle zaczął wchodzić w&nbsp;tryb powakacyjnych porządków. Zmywał z&nbsp;siebie kurz upalnego, głośnego lata, jakby szykował się na cichy jesienny letarg.</p>

  <p class="tekst-glowny">Podążając w&nbsp;kierunku przystanku, Ola straciła nadzieję, że tego wieczoru przyjdzie jej obserwować ze Starej Polany piękny zachód słońca. Niebo spowijały ciemne chmury, zapowiadające deszczowe dni. Mimo wszystko próbowała znaleźć odrobinę radości w&nbsp;myśli o&nbsp;ich corocznym spotkaniu. Od lat wyglądało podobnie &ndash; ognisko, tanie trunki, ktoś przynosił gitarę. Alkohol lał się hojnie, by zagłuszyć to, co wisiało w&nbsp;powietrzu &ndash; koniec lata i&nbsp;początek czegoś, czego nikt nie chciał jeszcze nazywać codziennością. A&nbsp;potem nieuchronnie nadchodziła ostatnia niedziela wakacji&nbsp;&ndash;&nbsp;dzień do wykreślenia z&nbsp;życiorysu, służący jedynie temu, żeby wyleczyć kaca i&nbsp;odnaleźć w&nbsp;głębinach szafy galowe ubranie na rozpoczęcie kolejnego roku.</p>

  <p class="tekst-glowny">Gdy dotarła w&nbsp;okolice domu wypoczynkowego Urocza, poczuła na policzkach pierwsze krople deszczu. Z&nbsp;daleka dostrzegła Łukasza, który stał obok przystanku przy opuszczonym kilka lat wcześniej ośrodku. Na widok chłopaka odruchowo się uśmiechnęła. Był dla niej zagadką &ndash; mimo że należał do najlepszych uczniów w&nbsp;szkole, zawsze pojawiał się na pożegnaniu wakacji. Pił jak wszyscy, śmiał się, żartował &ndash; zupełnie nie tak, jak wyobrażała sobie typowego prymusa. Może to właśnie sprawiało, że ludzie z&nbsp;klasy go szanowali.</p>

  <p class="tekst-glowny">Na widok chłopaka Ola poczuła coś jeszcze. Trudno było jej opisać to uczucie, ale już jakiś czas temu zauważyła, że Łukasz ma w&nbsp;sobie coś, co wyróżnia go spośród innych chłopaków. Może to ta mieszanka inteligencji i&nbsp;luzu, może sposób, w&nbsp;jaki się śmiał, a&nbsp;może po prostu to, że myślała o&nbsp;nim częściej niż o&nbsp;kimkolwiek innym.</p>

  <p class="tekst-glowny">Dużo częściej.</p>

  <p class="tekst-glowny">&ndash;&nbsp;Cześć, Olka! &ndash; Ruszył w&nbsp;jej kierunku. &ndash; Gotowa na najlepszą imprezę tego lata?</p>

  <p class="tekst-glowny">&ndash;&nbsp;Hej! Dzięki, że na mnie poczekałeś, bałabym się chyba sama iść w&nbsp;góry o&nbsp;tej porze. Ja wiem, czy gotowa? Kto w&nbsp;ogóle wymyślił, żeby robić ognisko tak daleko od domu?</p>

  <p class="tekst-glowny">&ndash;&nbsp;Chyba Michał. Stwierdził, że na Polanie będziemy mieli spokój. Żadnej policji, natrętnych mieszkańców, którzy donieśliby, że zakłócamy ciszę nocną. Do tego ponoć ostatnio zrobili tam nową wiatę, będzie więc gdzie się schować w&nbsp;razie deszczu.</p>

  <p class="tekst-glowny">&ndash;&nbsp;No właśnie… &ndash; Ola spojrzała w&nbsp;niebo i&nbsp;się skrzywiła. &ndash; Dla mnie to bez sensu iść tak daleko, jak widać od razu, że będzie burza.</p>

  <p class="tekst-glowny">&ndash;&nbsp;No i&nbsp;po to mamy wiatę.</p>

  <p class="tekst-glowny">&ndash;&nbsp;Ale jak rozpalisz ognisko, kiedy lunie?</p>

  <p class="tekst-glowny">&ndash;&nbsp;Nie wiem, Ola, potem będziemy się tym martwić. Zresztą najważniejsze to spotkać się i&nbsp;dobrze bawić, z&nbsp;ogniskiem czy bez. Idziemy?</p>

  <p class="tekst-glowny">&ndash;&nbsp;No idziemy, idziemy &ndash; odparła i&nbsp;ruszyła w&nbsp;stronę ścieżki, która od tyłu okrążała opuszczony ośrodek wczasowy Urocza i&nbsp;po kilkuset metrach docierała do żółtego szlaku, prowadzącego na Starą Polanę.</p>

  <p class="tekst-glowny">&ndash;&nbsp;Gdzie ty leziesz? &ndash; Łukasz złapał ją za rękę.</p>

  <p class="tekst-glowny">&ndash;&nbsp;No jak to? Na Polanę.</p>

  <p class="tekst-glowny">&ndash;&nbsp;Ja bym poszedł inaczej. Karkonoską, a&nbsp;potem w&nbsp;górę, koło świątyni Wang.</p>

  <p class="tekst-glowny">&ndash;&nbsp;Coś ty, tędy przecież będzie dużo szybciej &ndash; rzuciła i&nbsp;znów chciała ruszyć. Łukasz jednak kolejny raz złapał ją za rękę.</p>

  <p class="tekst-glowny">&ndash;&nbsp;W&nbsp;porządku, masz rację. Mimo to pójdźmy, jak proponuję. &ndash; Spojrzał jej głęboko w&nbsp;oczy. &ndash; Proszę.</p>

  <p class="tekst-glowny">&ndash;&nbsp;Dlaczego?</p>

  <p class="tekst-glowny">&ndash;&nbsp;Nieważne.</p>

  <p class="tekst-glowny">&ndash;&nbsp;Łukasz, nie świruj. Albo mi mówisz dlaczego, albo idziemy krótszą drogą.</p>

  <p class="tekst-glowny">&ndash;&nbsp;Po prostu nie lubię tamtej ścieżki. I&nbsp;nigdy nią nie chodzę.</p>

  <p class="tekst-glowny">&ndash;&nbsp;Bo? &ndash; Olka zaczynała się niecierpliwić.</p>

  <p class="tekst-glowny">&ndash;&nbsp;Babcia powtarzała, że ta ścieżka to przeklęte miejsce &ndash; przyznał w&nbsp;końcu speszony, po czym ściszył głos. &ndash; Tam kiedyś kogoś zamordowano.</p>

  <p class="tekst-glowny">&ndash;&nbsp;O&nbsp;czym ty mówisz?</p>

  <p class="tekst-glowny">&ndash;&nbsp;Niemcy powiesili tam człowieka, na drzewie.</p>

  <p class="tekst-glowny">&ndash;&nbsp;Oj, przestań, to przecież musiało być bardzo dawno. Nie ma co popadać w&nbsp;paranoję, nawet pewnie nie wiesz dokładnie, gdzie rosło to drzewo.</p>

  <p class="tekst-glowny">&ndash;&nbsp;Właśnie, że wiem. Ono dalej tam jest.</p>

  <p class="tekst-glowny">&ndash;&nbsp;Nie gadaj.</p>

  <p class="tekst-glowny">&ndash;&nbsp;Ale to prawda.</p>

  <p class="tekst-glowny">Ola się zawahała. Pierwszy raz widziała Łukasza takiego &ndash; speszonego, jakby przygaszonego. Jego twarz zmieniła się diametralnie: po uśmiechu, którym obdarzył ją przy powitaniu, nie został nawet ślad. Czy jakieś stare drzewo naprawdę mogło aż tak go poruszyć? Po chwili wahania wyciągnęła z&nbsp;plecaka butelkę z&nbsp;winem i&nbsp;pociągnęła długi łyk. Usiadła na ławce przystanku.</p>

  <p class="tekst-glowny">&ndash;&nbsp;Masz, napij się. &ndash; Podała mu alkohol. &ndash; W&nbsp;sumie to w&nbsp;ogóle nie podoba mi się pomysł tego ogniska w&nbsp;górach. I&nbsp;naprawdę nie wiem, czy chcę tam iść.</p>

  <p class="tekst-glowny">&ndash;&nbsp;Skąd wątpliwości?</p>

  <p class="tekst-glowny">&ndash;&nbsp;Jak już jesteśmy tacy szczerzy, to… Ja po prostu od dzieciństwa bardzo boję się burzy. I&nbsp;zazwyczaj, gdy widzę, że się na nią zanosi, zostaję w&nbsp;domu, nakrywam się kocem i&nbsp;czekam, aż to się skończy.</p>

  <p class="tekst-glowny">&ndash;&nbsp;Aż tak?</p>

  <p class="tekst-glowny">&ndash;&nbsp;Kiedyś poszłam z&nbsp;mamą w&nbsp;góry, na jagody. Właśnie w&nbsp;okolice Starej Polany, tam są miejsca, których turyści jeszcze nie odkryli. Mówię ci, człowiek zbierał pełne wiadra. I&nbsp;złapała nas burza. Uciekałyśmy żółtym szlakiem z&nbsp;powrotem do Karpacza. Mama skręciła wtedy kostkę, bo bruk był śliski. A&nbsp;potem, już w&nbsp;domu, usłyszałyśmy w&nbsp;radiu, że tego popołudnia na naszym szlaku zginęły trzy osoby. Schowały się przed deszczem pod drzewem i… no, domyślasz się, jak to się skończyło.</p>

  <p class="tekst-glowny">&ndash;&nbsp;No tak. &ndash; Łukasz westchnął, usiadł obok niej i&nbsp;również się napił. &ndash; Widzisz, każdy z&nbsp;nas się czegoś boi. Ty burzy, ja tamtej drogi.</p>

  <p class="tekst-glowny">Deszcz przybierał na sile, a&nbsp;na ulicy zapaliły się latarnie, mimo że do zmierzchu została jeszcze prawie godzina. Minął ich wieczorny autobus z&nbsp;Jeleniej Góry do Karpacza, który zawracał kawałek za Uroczą, aby odbyć ostatni kurs z&nbsp;powrotem na dół. Atmosfera robiła się coraz bardziej ponura.</p>

  <p class="tekst-glowny">&ndash;&nbsp;Dobra, Olka, koniec marudzenia. Idziemy czy nie?</p>

  <p class="tekst-glowny">&ndash;&nbsp;Sama nie wiem…</p>

  <p class="tekst-glowny">&ndash;&nbsp;Na Polanie impreza trwa już pewnie w&nbsp;najlepsze. Jeśli się nie zjawimy, to potem w&nbsp;budzie powiedzą, że jesteśmy frajerzy. A&nbsp;więc idziemy, czy się to nam podoba, czy nie &ndash; zadecydował Łukasz. Wino, którym poczęstowała go koleżanka, było słodkie i&nbsp;jednocześnie tak kwaśne, że aż zaciskało się gardło.</p>

  <p class="tekst-glowny">&ndash;&nbsp;W&nbsp;porządku. Ale idziemy tak, jak ja mówiłam. Skrótem. &ndash; Olka pociągnęła kolejny łyk i&nbsp;schowała butelkę do plecaka. W&nbsp;duchu liczyła, że chłopak zaproponuje, żeby spędzili ten wieczór sami. Nie był jednak niestety tak domyślny, jak liczyła. &ndash; Skoro ja idę, mimo że boję się burzy, to ty też nie bądź cykor.</p>

  <p class="tekst-glowny">Łukasz skrzywił się, ale nie odważył się zaprotestować. Honor liczył się nade wszystko, nie zamierzał uchodzić w&nbsp;jej oczach za tchórza. Ruszyli pod górę.</p>

  <p class="tekst-glowny">Chwilę później zostawili za sobą oświetlone ulice miasta, asfaltowa droga zamieniła się w&nbsp;brukowaną, a&nbsp;następnie szutrową. Po prawej stronie mieli ciemną ścianę lasu, a&nbsp;po lewej &ndash; zaplecze opuszczonej Uroczej. Gałęzie drzew cicho trzeszczały, wirując w&nbsp;tańcu narzucanym przez przybierający na sile wiatr. Przemykał on między konarami starych buków i&nbsp;świerków, ponuro jęcząc.</p>

  <p class="tekst-glowny">Rozmowa się nie kleiła, szli więc niemal w&nbsp;milczeniu. Odgłosy nadchodzącej burzy stawały się przez to jeszcze wyraźniejsze.</p>

  <p class="tekst-glowny">&ndash;&nbsp;Słyszysz? &ndash; Olka spojrzała na Łukasza niepewnie. &ndash; To brzmi jak ostrzeżenie, żeby nie iść w&nbsp;góry.</p>

  <p class="tekst-glowny">&ndash;&nbsp;No tak, grzmi. Ale daleko. Przejdzie bokiem, jak to mówią.</p>

  <p class="tekst-glowny">&ndash;&nbsp;Patrz! &ndash; Zatrzymała się nagle. &ndash; Tam, w&nbsp;oknie! Coś się zapaliło!</p>

  <p class="tekst-glowny">&ndash;&nbsp;Gdzie?</p>

  <p class="tekst-glowny">&ndash;&nbsp;No tam, na drugim piętrze. &ndash; Wskazała na Uroczą.</p>

  <p class="tekst-glowny">Nieczynny ośrodek sprawiał przygnębiające wrażenie. Czarne odrapane deski elewacji miejscami odpadały od ścian. Z&nbsp;powybijanych szyb zwisały poszarpane resztki brudnych zasłon, które powiewały na wietrze. Dolne części rynien zostały rozkradzione przez złomiarzy, wyższe fragmenty, uszkodzone przez złodziei, zwisały na nadwyrężonych hakach, gotowe w&nbsp;każdej chwili runąć. Na dachu powoli zaczynało rozwijać się nowe życie &ndash; na połaciach mchu i&nbsp;trawy kiełkowały drzewa.</p>

  <p class="tekst-glowny">&ndash;&nbsp;Niczego nie widzę… &ndash; Łukasz wytężył wzrok. &ndash; Chyba coś ci się przywidziało. To miejsce jest przecież od dawna opuszczone.</p>

  <p class="tekst-glowny">&ndash;&nbsp;No teraz zniknęło, ale jestem pewna, że widziałam. Patrz dalej, może zaraz znowu się pojawi &ndash; zachęcała Ola. &ndash; W&nbsp;sumie powinni ten ośrodek nazwać Upiorna zamiast Urocza.</p>

  <p class="tekst-glowny">Niepostrzeżenie podeszła od tyłu bliżej do chłopaka i&nbsp;znienacka złapała go za ramiona, krzycząc:</p>

  <p class="tekst-glowny">&ndash;&nbsp;Bu!!!</p>

  <p class="tekst-glowny">Łukasz wrzasnął przerażony i&nbsp;odskoczył, po czym spojrzał na nią ze wściekłością.</p>

  <p class="tekst-glowny">&ndash;&nbsp;Żartowałam. &ndash; Zaczęła się śmiać. &ndash; Dla rozluźnienia atmosfery.</p>

  <p class="tekst-glowny">&ndash;&nbsp;Kurde, Olka! To wcale nie było śmieszne!</p>

  <p class="tekst-glowny">&ndash;&nbsp;Dla mnie było.</p>

  <p class="tekst-glowny">&ndash;&nbsp;A&nbsp;dla mnie nie! Ty niczego nie rozumiesz! &ndash; warknął i&nbsp;usiadł na kamieniu obok szlaku. Schował twarz w&nbsp;dłoniach i&nbsp;zaczął ciężko oddychać.</p>

  <p class="tekst-glowny">&ndash;&nbsp;Oj, no nie gniewaj się… &ndash; Zmieszała się.</p>

  <p class="tekst-glowny">Na czole chłopaka pojawiła się charakterystyczna pionowa kreska.</p>

  <p class="tekst-glowny">&ndash;&nbsp;Wiesz co, idź dalej sama. Mnie już się odechciało.</p>

  <p class="tekst-glowny">Olę zakłuło serce. Nie zamierzała schrzanić tego wieczoru.</p>

  <p class="tekst-glowny">&ndash;&nbsp;Oj, Łukasz, daj spokój. No dobrze, przepraszam… Nie wiedziałam, że aż tak się wystraszysz.</p>

  <p class="tekst-glowny">&ndash;&nbsp;Ty niczego nie rozumiesz &ndash; powtórzył. &ndash; W&nbsp;tym hotelu stało się kiedyś coś bardzo złego.</p>

  <p class="tekst-glowny">W&nbsp;jego oczach dostrzegła strach.</p>

  <p class="tekst-glowny">&ndash;&nbsp;Tam jest to drzewo &ndash; wychrypiał, wskazując rozłożysty buk. Jego potężne konary wiły się ku górze niczym macki meduzy.</p>

  <p class="tekst-glowny">&ndash;&nbsp;To, na którym kogoś powiesili?</p>

  <p class="tekst-glowny">&ndash;&nbsp;Yhm.</p>

  <p class="tekst-glowny">Ola spojrzała we wskazanym kierunku. Potężny stary buk wyglądał tak samo jak wszystkie pozostałe. Mimo to poczuła ciarki na plecach. Po chwili wahania wygrała w&nbsp;niej ciekawość. Podeszła do drzewa. Chciała go dotknąć, ale coś ją powstrzymało. Jakby bała się, że przez fizyczny kontakt z&nbsp;bukiem może spaść na nią jakaś choroba. Albo klątwa.</p>

  <p class="tekst-glowny">W&nbsp;oddali znów usłyszeli odgłosy burzy. Przeciągły basowy pomruk, jakby Duch Gór budził w&nbsp;Karkonoszach do życia jakiegoś demona.</p>

  <p class="tekst-glowny">&ndash;&nbsp;Kurde, tu jest taka dziwna gałąź. A&nbsp;nie, czekaj… To chyba hak. Pordzewiały.</p>

  <p class="tekst-glowny">Łukasz wyszeptał coś niewyraźnie, wciąż siedząc na kamieniu obok ścieżki.</p>

  <p class="tekst-glowny">&ndash;&nbsp;Co? &ndash; Ola podeszła do niego z&nbsp;powrotem.</p>

  <p class="tekst-glowny">&ndash;&nbsp;Właśnie ten hak. Na nim Niemcy powiesili… kogoś.</p>

  <p class="tekst-glowny">&ndash;&nbsp;Skąd o&nbsp;tym wiesz?</p>

  <p class="tekst-glowny">&ndash;&nbsp;Mówiłem ci, że od babci. Byłem wtedy jeszcze dzieckiem, a&nbsp;ona ciężko chorowała. Mama wysłała mnie do niej z&nbsp;lekami i&nbsp;jakimś jedzeniem. Kiedy przyszedłem, podniosła się z&nbsp;łóżka, chociaż prawie już wtedy nie wychodziła z&nbsp;domu. Powiedziała, że jestem na to za młody, ale musi mi coś pokazać, zanim umrze. To przez lekarza, który powiedział, że zostało jej niewiele czasu. Postanowiła się rozliczyć ze światem, domknąć pewne sprawy. Wzięła mnie za rękę i&nbsp;poszliśmy na spacer, tu, pod to drzewo. Powiedziała, że jestem dzielnym chłopcem i&nbsp;na pewno zrozumiem. Pokazała mi ten hak i&nbsp;opowiedziała całą historię. Nie spałem potem przez dwie noce, tak bardzo się bałem. Po trzech dniach wreszcie się rozpłakałem. Wiem, że to głupie, ale nigdy do końca sobie z&nbsp;tym wspomnieniem i&nbsp;tym strachem nie poradziłem.</p>

  <p class="tekst-glowny">&ndash;&nbsp;No co ty &ndash; oburzyła się Olka. &ndash; Każdy czuje czasem strach. Mnie też niektóre rzeczy w&nbsp;życiu przerastają. Ale to nie powód do wstydu. &ndash; Dotknęła nieśmiało jego ramienia. &ndash; Łukasz, naprawdę bardzo cię przepraszam. Fatalnie wyszło. Gdybym wiedziała, że aż tak boisz się tego miejsca, nie namawiałabym cię, żebyśmy tędy poszli.</p>

  <p class="tekst-glowny">&ndash;&nbsp;W&nbsp;porządku &ndash; odparł. Wbrew tej deklaracji jego oczy zrobiły się szkliste. &ndash; Najgorsze jest to, że babcia niedługo później umarła. I&nbsp;zostawiła mnie samego z&nbsp;tą historią. I&nbsp;z&nbsp;pytaniami, których wtedy nie umiałem zadać, bo byłem jeszcze za mały, a&nbsp;teraz… Cóż, jest już za późno.</p>

  <p class="tekst-glowny">&ndash;&nbsp;Skąd ona w&nbsp;ogóle wiedziała, że Niemcy kogoś tu powiesili? Przecież to musiało być w&nbsp;czasie wojny, Polaków tu wtedy jeszcze nie było.</p>

  <p class="tekst-glowny">&ndash;&nbsp;No bo… &ndash; zawahał się Łukasz.</p>

  <p class="tekst-glowny">&ndash;&nbsp;Ach, mówiłeś mi przecież kiedyś, że ona pracowała tu gdzieś w&nbsp;czasie wojny &ndash; przypomniało się niespodziewanie Oli. &ndash; To było właśnie w&nbsp;Uroczej? Twoja babcia była… &ndash; teraz ona się zawahała &ndash; …Niemką?</p>

  <p class="tekst-glowny">Choć wcale tego nie chciała, jej słowa zabrzmiały jak oskarżenie.</p>

  <p class="tekst-glowny">&ndash;&nbsp;Była Niemką &ndash; przyznał niechętnie. &ndash; I&nbsp;rzeczywiście tu właśnie pracowała. Ale wtedy to nie nazywało się Urocza.</p>

  <p class="tekst-glowny">&ndash;&nbsp;A&nbsp;jak?</p>

  <p class="tekst-glowny">&ndash;&nbsp;Hotel Sanssouci.</p>

  <p class="tytul-podrozdzialu-1-swiatlo-gora">Stara Polana, 29 sierpnia 1992</p>

  <p class="tekst-glowny-1-akapit">Gdy Łukasz z&nbsp;Olą w&nbsp;końcu dotarli na Starą Polanę, zabawa pod wiatą trwała już w&nbsp;najlepsze, mimo kotłujących się nad górami ciemnych chmur i&nbsp;wciąż dochodzących z&nbsp;oddali odgłosów burzy.</p>

  <p class="tekst-glowny">&ndash;&nbsp;Nareszcie! &ndash; Michał wyszedł im naprzeciw. Krok miał już lekko chwiejny. &ndash; Ej, ludzie, jest w&nbsp;końcu Olka! O, i&nbsp;nasz prymus też dotarł, cześć! Już zaczęliśmy obstawiać, że w&nbsp;ogóle nie przyjdziecie na pożegnanie wakacji. Co tak długo?! Chyba nie zniechęcił was ten śmieszny deszczyk? A&nbsp;może mieliście po drodze jakiś niespodziewany dłuższy przystanek? &ndash; Kilka razy poruszył biodrami w&nbsp;przód i&nbsp;w&nbsp;tył w&nbsp;jednoznacznym geście.</p>

  <p class="tekst-glowny">Łukasz z&nbsp;Olą spojrzeli po sobie niepewnie.</p>

  <p class="tekst-glowny">&ndash;&nbsp;To moja wina. &ndash; Dziewczyna pospieszyła z&nbsp;wyjaśnieniem. &ndash; Trochę mi zajęło zebranie się, bo… musiałam coś jeszcze w&nbsp;domu zrobić, a&nbsp;Łukasz obiecał na mnie poczekać.</p>

  <p class="tekst-glowny">&ndash;&nbsp;Ale miny coś macie nie bardzo. Pokłóciliście się?</p>

  <p class="tekst-glowny">&ndash;&nbsp;Stary, a&nbsp;ty co, psycholog jesteś? Czy masz już zwidy po alkoholu? &ndash; Łukasz pomachał mu ręką przed oczami, próbując brzmieć beztrosko. &ndash; Słuchajcie, mam odlotową nalewkę. Jeszcze takiej nie piliście!</p>

  <p class="tekst-glowny">&ndash;&nbsp;Od ojca? &ndash; Michał się rozpromienił.</p>

  <p class="tekst-glowny">&ndash;&nbsp;A&nbsp;jak. Malinówka. Długo leżakowała, jeszcze z&nbsp;zeszłorocznych zbiorów z&nbsp;naszej działki.</p>

  <p class="tekst-glowny">&ndash;&nbsp;No kurde, stary! Fantastycznie. Twój ojciec robi najlepsze nalewki pod słońcem. Chodźcie! Dawajcie kiełbasy, zaraz wam jakiś kijek zorganizuję. Bo wiecie, najgorzej to pić na pusty żołądek.</p>

  <p class="tekst-glowny">Chwilę później butelka z&nbsp;nalewką została rozlana do kilkunastu kubków. Większość uczestników zabawy siedziała pod wiatą, pijąc i&nbsp;gadając. Kilkoro wytrwałych pilnowało skwierczących nad ogniskiem kiełbasek. Po ich roześmianych, rozgrzanych mocnym alkoholem twarzach pląsały ciepłe refleksy ognia, który strzelał coraz wyżej w&nbsp;niebo, w&nbsp;miarę dorzucania kolejnych kawałków drewna.</p>

  <p class="tekst-glowny">&ndash;&nbsp;Piotrek, dawaj tę gitarę! &ndash; rzucił Łukasz do kolegi, który na boku rozmawiał o&nbsp;czymś z&nbsp;Michałem.</p>

  <p class="tekst-glowny">Niedługo później chłopak uderzył w&nbsp;struny gitary, kolejne osoby dołączały się do nieco chaotycznego śpiewu. Otaczający polanę las mroczniał z&nbsp;każdą sekundą. Zapadała noc. Nawet nie zauważyli, że znowu zaczął siąpić deszcz.</p>

  <p class="tekst-glowny">W&nbsp;pewnym momencie Łukasz poczuł się nieswojo. Ktoś od dłuższej chwili przyglądał mu się natarczywie. Spojrzał na dziewczynę siedzącą w&nbsp;pewnej odległości od stołu, przy którym biesiadowali. Ta natychmiast odwróciła wzrok. Nie poznawał jej, ale też z&nbsp;powodu ciemności nie był w&nbsp;stanie uważniej się jej przyjrzeć.</p>

  <p class="tekst-glowny">Zaczynali już trzecią piosenkę, gdy nagle po burzowym niebie rozpełzł się gigantyczny piorun, rozdzierając nieboskłon na drobne fragmenty.</p>

  <p class="tekst-glowny">&ndash;&nbsp;Ale błysnęło! &ndash; Piotrek odruchowo przerwał akompaniament.</p>

  <p class="tekst-glowny">Zdezorientowani ludzie spojrzeli w&nbsp;niebo, wciąż szukając śladów po wyładowaniu. W&nbsp;tym samym momencie usłyszeli huk. Grzmot rozległ się z&nbsp;taką siłą, że ziemia zdawała się drżeć w&nbsp;obawie przed nadciągającą nawałnicą.</p>

  <p class="tekst-glowny">&ndash;&nbsp;Słuchajcie, trzeba kończyć zabawę &ndash; zakomenderowała niespodziewanie Ola. &ndash; Burza jest zbyt blisko, to niebezpieczne.</p>

  <p class="tekst-glowny">&ndash;&nbsp;Co ty, pierwszy raz w&nbsp;życiu widzisz deszcz? Weź przestań panikować! &ndash; zaprotestował Michał.</p>

  <p class="tekst-glowny">&ndash;&nbsp;Niestety nie pierwszy. I&nbsp;o&nbsp;to właśnie chodzi.</p>

  <p class="tekst-glowny">&ndash;&nbsp;No dobra, to po prostu nie bądź siusiumajtką, Olka.</p>

  <p class="tekst-glowny">&ndash;&nbsp;A&nbsp;ty nie bądź kretynem.</p>

  <p class="tekst-glowny">W&nbsp;tym momencie siąpiący dotychczas deszcz zamienił się w&nbsp;regularną ulewę. Krople coraz mocniej uderzały w&nbsp;wiatę, tworząc nieprzyjemny, jednostajny szum. Ognisko skwierczało ze wściekłości, podsycane przez wiatr i&nbsp;jednocześnie tłumione przez deszcz. Uczestnicy zabawy spoglądali po sobie z&nbsp;rosnącym niepokojem. Bez względu na to, jak bardzo człowiek próbował ujarzmić naturę, burza wciąż pozostawała jednym z&nbsp;jej najpotężniejszych argumentów. Wystarczył jeden błysk i&nbsp;grzmot, by obudzić w&nbsp;niemal każdym pierwotny lęk.</p>

  <p class="tekst-glowny">&ndash;&nbsp;To noc duchów. Żywioły toczą odwieczną walkę &ndash; odezwała się znienacka grobowym głosem dziewczyna, która dotychczas siedziała z&nbsp;boku, w&nbsp;milczeniu przysłuchując się śpiewom, a&nbsp;potem dyskusji o&nbsp;zakończeniu imprezy. &ndash; Woda i&nbsp;ziemia. Powietrze i&nbsp;ogień. Mars znajduje się w&nbsp;znaku Byka, a&nbsp;dzisiejszej nocy dotrze tam także Księżyc. To nie jest bezpieczny układ.</p>

  <p class="tekst-glowny">&ndash;&nbsp;O&nbsp;czym ty pieprzysz, co to za jakieś astrobzdury? &ndash; zirytował się Michał, lustrując ją wzrokiem. &ndash; W&nbsp;sumie cię nie znam, skąd ty w&nbsp;ogóle jesteś? Może zabłądziłaś na szlaku?</p>

  <p class="tekst-glowny">Dziewczyna wzruszyła ramionami i&nbsp;spojrzała na Piotrka.</p>

  <p class="tekst-glowny">&ndash;&nbsp;Ktoś ją zna? &ndash; Michał powiódł wzrokiem po reszcie uczestników zabawy. Łukasz przyjrzał się dziewczynie, to ona parę minut wcześniej przewiercała go spojrzeniem. Miał wrażenie, że kiedyś już się spotkali.</p>

  <p class="tekst-glowny">&ndash;&nbsp;Ach, zapomniałem wam przedstawić. &ndash; Piotrek jakby nagle oprzytomniał. &ndash; To Anastazja, moja… sąsiadka. Przeprowadziła się do Karpacza na początku lipca, nie zna tu jeszcze nikogo, więc zaproponowałem jej, żeby wpadła na nasze pożegnanie wakacji.</p>

  <p class="tekst-glowny">&ndash;&nbsp;Cześć wszystkim. &ndash; Dziewczyna uniosła rękę w&nbsp;geście pozdrowienia. Jej głos brzmiał jednak wyjątkowo ponuro. &ndash; Nie zamierzałam wam przeszkadzać. Wracam na dół i&nbsp;wam radzę to samo. Burze w&nbsp;górach są niebezpieczne.</p>

  <p class="tekst-glowny">Nagle Łukasz sobie przypomniał. To charakterystyczne imię przywołało wreszcie z&nbsp;pamięci właściwy obraz &ndash; chodził z&nbsp;tą dziewczyną do przedszkola w&nbsp;Jeleniej Górze. Już wtedy zauważył, że była nieco inna; stroniła od towarzystwa pozostałych dzieci i&nbsp;żyła we własnym świecie.</p>

  <p class="tekst-glowny">&ndash;&nbsp;Dwa miesiące tu mieszkasz i&nbsp;już wiesz, co w&nbsp;górach jest bezpieczne, a&nbsp;co nie? &ndash; Michał wyraźnie kpił z&nbsp;nowej koleżanki.</p>

  <p class="tekst-glowny">&ndash;&nbsp;Więcej jest rzeczy na ziemi i&nbsp;w&nbsp;niebie, niż się ich śniło waszym filozofom &ndash; odparła.</p>

  <p class="tekst-glowny">&ndash;&nbsp;To… Z&nbsp;Apokalipsy Świętego Jana? &ndash; próbował zabłysnąć Piotrek.</p>

  <p class="tekst-glowny">&ndash;&nbsp;Szekspir. &ndash; Anastazja wzruszyła ramionami, narzuciła na głowę kaptur i&nbsp;nie czekając na ewentualną odpowiedź, ruszyła na szlak wiodący do Karpacza. Ulewa sprawiła, że po chwili zniknęła im z&nbsp;oczu.</p>

  <p class="tekst-glowny">Piotrek przestępował z&nbsp;nogi na nogę &ndash; z&nbsp;jednej strony czuł, że nie powinien puszczać koleżanki w&nbsp;drogę na dół samej, z&nbsp;drugiej zaś nie chciał zostawić grupy i&nbsp;wyjść przy okazji na tchórza.</p>

  <p class="tekst-glowny">Ola tymczasem zaczęła się zbierać.</p>

  <p class="tekst-glowny">&ndash;&nbsp;Nie wiem jak wy, ale ja też wracam &ndash; rzuciła ze złością. Widać było, że zaczyna panikować.</p>

  <p class="tekst-glowny">&ndash;&nbsp;Coś ty, chyba nie chcesz iść sama? Będziesz się bała… &ndash; Łukasz objął ją ramieniem.</p>

  <p class="tekst-glowny">&ndash;&nbsp;Nie będę &ndash; skłamała. Miała jednak nadzieję, że tym razem Łukasz okaże się bardziej domyślny.</p>

  <p class="tekst-glowny">&ndash;&nbsp;Pójdę z&nbsp;tobą.</p>

  <p class="tekst-glowny">&ndash;&nbsp;Nie potrzebuję litości &ndash; wypaliła i&nbsp;od razu w&nbsp;myślach skarciła się za tak głupią odpowiedź. Przecież właśnie tego chciała; żeby odprowadził ją do domu.</p>

  <p class="tekst-glowny">&ndash;&nbsp;Tu nie chodzi o&nbsp;litość. Anastazja miała rację, burze bywają niebezpieczne &ndash; stwierdził rzeczowo. W&nbsp;gruncie rzeczy miał nadzieję, że Ola zauważy, że się o&nbsp;nią troszczy. Że mu zależy. &ndash; A&nbsp;poza tym jak coś ci się stanie, twoja matka urwie mi głowę.</p>

  <p class="tekst-glowny">Kolejna błyskawica na moment wszystkich oślepiła. Grzmot nastąpił chwilę później.</p>

  <p class="tekst-glowny">&ndash;&nbsp;Jest coraz bliżej. &ndash; Piotrek zmarszczył brwi. &ndash; Nie ma co, ja też się zwijam.</p>

  <p class="tekst-glowny">W&nbsp;tym momencie ognisko zgasło do reszty. Dopiero wtedy wszyscy zaczęli sobie uświadamiać, jak bezgraniczna ciemność panuje wokół nich.</p>

  <p class="tekst-glowny">&ndash;&nbsp;Nie no, przestańcie… Tak ma wyglądać nasze pożegnanie wakacji? &ndash; protestował Michał. Jego głos się jednak zmienił, jakby uleciały z&nbsp;niego dotychczasowe pokłady brawury. Kolejne osoby zaczęły pakować do plecaków resztki jedzenia i&nbsp;butelki z&nbsp;alkoholem. &ndash; No, niech wam będzie… &ndash; westchnął wreszcie i&nbsp;także zaczął zbierać swoje rzeczy. Chwilę później razem z&nbsp;pozostałymi ruszył na dół. Drogę oświetlało kilka osób, które przezornie zabrały ze sobą latarki.</p>

  <p class="tekst-glowny">Ola szła z&nbsp;Łukaszem na czele, w&nbsp;odległości paru minut od reszty. Prowadząca do Karpacza szeroka brukowana droga stopniowo zamieniała się w&nbsp;dno strumienia, który coraz bardziej wartkim nurtem płynął w&nbsp;dół szlaku. Nocne niebo co rusz rozświetlały potężne błyskawice.</p>

  <p class="tekst-glowny">Mimo szalejącego wokół żywiołu Łukasz myślami był gdzie indziej. Wciąż zastanawiał się, na ile może ujawnić przed Olą swoje uczucia. Czy mógł liczyć na to, że je odwzajemni? A&nbsp;może jednak wyobrażał sobie za dużo? Bał się odrzucenia.</p>

  <p class="tekst-glowny">Z&nbsp;zamyślenia wyrwał go huk grzmotów, który zdawał się dochodzić z&nbsp;najbliższego sąsiedztwa. Przybierający na sile wiatr sprawił, że drzewa przy szlaku zaczęły się kołysać coraz bardziej niebezpiecznie. W&nbsp;pewnym momencie usłyszeli głośny trzask i&nbsp;potężna sosna zwaliła się na drogę tuż przed nimi.</p>

  <p class="tekst-glowny">&ndash;&nbsp;Boże! &ndash; pisnęła Ola i&nbsp;zaczęła się trząść. Złapała Łukasza za rękę, palce miała bardzo zimne. &ndash; Ja… Ja nie dam rady dalej iść.</p>

  <p class="tekst-glowny">&ndash;&nbsp;No co ty, Olka! Musisz! &ndash; przekonywał ją. &ndash; Nie możemy tu zostać!</p>

  <p class="tekst-glowny">&ndash;&nbsp;Czuję się jak wtedy, gdy uciekałyśmy z&nbsp;mamą. Tylko teraz jeszcze bardziej się boję. To drzewo mogło nas zabić!</p>

  <p class="tekst-glowny">&ndash;&nbsp;Ale tak się nie stało! Ola, uspokój się! &ndash; Łukasz próbował przekrzyczeć odgłosy ulewy i&nbsp;wichury. &ndash; Nie martw się, do miasta mamy coraz bliżej &ndash; usiłował pocieszać koleżankę, chociaż minę również miał nietęgą. Pociągnął ją za rękę. Przeszli przez pień zwalonego drzewa i&nbsp;biegiem puścili się w&nbsp;dół. Chwilę później dogoniła ich reszta ekipy z&nbsp;Polany i&nbsp;zwartą grupą pospieszyli dalej. Burza wciąż deptała im po piętach.</p>

  <p class="tekst-glowny">&ndash;&nbsp;Widzę, że jednak mnie posłuchaliście… &ndash; usłyszeli znienacka czyjś głos. To była Anastazja. Choć zmaterializowała się tuż obok nich, za sprawą ściany deszczu i&nbsp;szumu, jaki wywoływał żywioł, wydawało się, jakby przemawiała z&nbsp;zaświatów. Włosy przykleiły się jej do czoła, a&nbsp;czarną szminkę i&nbsp;makijaż rozmazał deszcz. Była zupełnie przemoczona, nie miała latarki, a&nbsp;mimo to szła spokojnie, jakby szalejąca burza nie robiła na niej takiego wrażenia. Wyglądała upiornie.</p>

  <p class="tytul-podrozdzialu-1-swiatlo-gora">Karpacz, 29 sierpnia 1992</p>

  <p class="tekst-glowny-1-akapit">Z&nbsp;daleka ich grupa wyglądała nieco jak sunący szlakiem pojazd UFO. Za ten efekt odpowiadały latarki, które podczas ich biegu błyskały chaotycznie po ciemnym lesie otaczającym szlak.</p>

  <p class="tekst-glowny">W&nbsp;pewnym momencie, spomiędzy drzew, zamigotały pierwsze światła miasta. Po kilku minutach dotarli pod świątynię Wang &ndash; dopiero wtedy napięcie zaczęło z&nbsp;nich powoli opadać. Ulewa nieco straciła na sile, ale niebo wciąż przecinały pioruny. Minęli ciemny kościół, który nocą, w&nbsp;świetle gigantycznych błyskawic, wyglądał o&nbsp;wiele bardziej przerażająco niż za dnia. Zwolnili, parę osób odetchnęło z&nbsp;ulgą.</p>

  <p class="tekst-glowny">&ndash;&nbsp;To co, żegnamy się? &ndash; Piotrek pociągnął nosem. Mimo że biegł, zmarzł po drodze. Ulewa sprawiła, że po dość upalnym dniu i&nbsp;ciepłym wieczorze powietrze momentalnie się ochłodziło. Zimne noce były pierwszym przejawem tego, że lato ostatecznie żegnało się z&nbsp;krainą Ducha Gór.</p>

  <p class="tekst-glowny">&ndash;&nbsp;Trochę szkoda &ndash; odezwała się Baśka. &ndash; Co to za pożegnanie wakacji? Nawet do północy nie dotrwaliśmy.</p>

  <p class="tekst-glowny">&ndash;&nbsp;A&nbsp;mnie została jeszcze jedna butelka wina &ndash; zawtórował jej ktoś inny.</p>

  <p class="tekst-glowny">&ndash;&nbsp;No dobra, to gdzie idziemy? &ndash; Michał przeszedł do konkretów. &ndash; Przecież nikt z&nbsp;naszych starych nie zgodzi się wpuścić na chatę kilkunastu przemoczonych osób, które chcą w&nbsp;spokoju wyzerować alkohol. Zwłaszcza że trochę nam go jeszcze zostało…</p>

  <p class="tekst-glowny">&ndash;&nbsp;Może po prostu chodźmy do jakiejś knajpy? &ndash; zaproponował Łukasz.</p>

  <p class="tekst-glowny">&ndash;&nbsp;Patrzcie go, bogaty się znalazł &ndash; prychnął Michał. &ndash; Poza tym wątpię, że znajdziemy o&nbsp;tej porze coś otwartego w&nbsp;Karpaczu… Ziomek, przypominam ci, że wakacje się kończą. Przez najbliższe miesiące miasto będzie martwe. Do czasu, aż pojawią się narciarze.</p>

  <p class="tekst-glowny">&ndash;&nbsp;Jeśli nie knajpa, to zaproponuj coś lepszego, skoro taki mądry jesteś.</p>

  <p class="tekst-glowny">&ndash;&nbsp;W&nbsp;sumie właśnie wpadłem na pewien pomysł! Zaraz zobaczycie. Chodźcie! &ndash; Michał machnął ręką. Koledzy i&nbsp;koleżanki ruszyli za nim w&nbsp;dół, w&nbsp;stronę ulicy Karkonoskiej, a&nbsp;następnie w&nbsp;lewo. Miasto było zupełnie puste, ulewa zdążyła skutecznie zagonić do hoteli i&nbsp;pensjonatów pozostających jeszcze w&nbsp;Karpaczu nielicznych turystów.</p>

  <p class="tekst-glowny">Chwilę później cała grupa stanęła przed fasadą ośrodka wczasowego Urocza.</p>

  <p class="tekst-glowny">&ndash;&nbsp;Tadam! &ndash; Michał wyglądał na dumnego z&nbsp;siebie. &ndash; Zapraszam do środka.</p>

  <p class="tekst-glowny">&ndash;&nbsp;Chyba cię pogrzało &ndash; zaprotestował Łukasz. Stary hotel niezmiennie budził w&nbsp;nim złe wspomnienia, które dzisiaj, za sprawą rozmowy z&nbsp;Olą, odczuwał ze zdwojoną siłą.</p>

  <p class="tekst-glowny">&ndash;&nbsp;Od boku jest wejście, przez piwnicę. Byłem tam ostatnio z&nbsp;bratem, złomiarze jakiś czas temu rozwalili zamek, pokażę wam. Będzie fajnie, chodźcie!</p>

  <p class="tekst-glowny">&ndash;&nbsp;Ja na pewno tam nie pójdę. &ndash; Łukasz nie ustępował.</p>

  <p class="tekst-glowny">&ndash;&nbsp;Oj, nie bądź taki porządniutki! W&nbsp;środku cisza i&nbsp;spokój, sucho, w&nbsp;miarę ciepło, bo się jeszcze po lecie nie wychłodziło. Czegoś więcej jaśnie pan potrzebuje do szczęścia?</p>

  <p class="tekst-glowny">Ludzie posłusznie ruszyli za Michałem. Gdy Ola zobaczyła, że Łukasz został na ulicy sam, zawróciła.</p>

  <p class="tekst-glowny">&ndash;&nbsp;Idę do domu &ndash; zakomunikował jej zrezygnowany.</p>

  <p class="tekst-glowny">&ndash;&nbsp;No co ty… &ndash; Kolejny raz tego wieczoru Ola wzięła go za rękę, choć w&nbsp;zupełnie innych okolicznościach. Teraz, gdy wyszli z&nbsp;lasu, zdawała się znów trochę spokojniejsza. &ndash; Wiem, że to ci się nie podoba, ale… Pamiętaj, to ostatnia taka wakacyjna noc. Chyba nie zamierzasz jej przespać?</p>

  <p class="tekst-glowny">Łukasz milczał nieprzekonany.</p>

  <p class="tekst-glowny">&ndash;&nbsp;No już, nie daj się prosić &ndash; spróbowała raz jeszcze, po czym stanęła na palcach, objęła go za szyję i&nbsp;pocałowała znienacka. Pachniała delikatnymi perfumami, a&nbsp;jej usta smakowały kwaśnym winem i&nbsp;miętowymi cukierkami. Trwali tak przez kilkanaście sekund, aż w&nbsp;końcu spojrzała mu głęboko w&nbsp;oczy. &ndash; Zresztą, jak będzie słabo, to zawsze możemy się niepostrzeżenie zwinąć, prawda?</p>

  <p class="tekst-glowny">&ndash;&nbsp;Prawda… &ndash; wydusił z&nbsp;siebie zaskoczony. Przytulił ją mocno i&nbsp;pocałował raz jeszcze. Nie pamiętał, kiedy ostatnio był tak szczęśliwy.</p>

  <p class="gwiazdka">*</p>

  <p class="tekst-glowny-1-akapit">Szli teraz długim korytarzem, którego ściany &ndash; niegdyś wyłożone białymi płytkami &ndash; dziś przedstawiały obraz nędzy i&nbsp;rozkładu. Hotelowe piwnice imponowały rozmiarem. Niektórzy z&nbsp;zaciekawieniem zaglądali do kolejnych pomieszczeń. Poza gęstwiną różnorodnych instalacji, których złodzieje jeszcze nie zdążyli rozmontować i&nbsp;wynieść, znajdowały się tam stosy rupieci ze starego hotelu: zniszczone łóżka, połamane meble, regały pełne przegniłej pościeli, obrusów i&nbsp;kołder.</p>

  <p class="tekst-glowny">Im dalej od wejścia się znajdowali, tym cichsze stawały się odgłosy szalejącej na dworze burzy.</p>

  <p class="tekst-glowny">&ndash;&nbsp;Tędy, do końca korytarza &ndash; instruował Michał, oświetlając drogę latarką. &ndash; Tam będą schody na parter&nbsp;i&nbsp;nimi wyjdziemy do starej kuchni. Stamtąd do jadalni i&nbsp;hop, jesteśmy w&nbsp;holu. Będziemy w&nbsp;nim mieli mnóstwo miejsca. Zobaczycie, jakie to kapitalne miejsce!</p>

  <p class="tekst-glowny">&ndash;&nbsp;Ej, a&nbsp;to co? &ndash; Ktoś skierował światło na pomieszczenie, w&nbsp;którym znajdowały się potężne koła, stalowe liny i&nbsp;urządzenia przypominające sprężarki.</p>

  <p class="tekst-glowny">&ndash;&nbsp;Pewnie maszynownia windy &ndash; wyjaśnił Łukasz.</p>

  <p class="tekst-glowny">&ndash;&nbsp;To oni tu mieli takie luksusy? &ndash; zainteresował się Piotrek.</p>

  <p class="tekst-glowny">&ndash;&nbsp;Zainstalowali ją ponad sto lat temu, to było chyba jedno z&nbsp;pierwszych miejsc w&nbsp;Niemczech, które miało elektryczną windę.</p>

  <p class="tekst-glowny">&ndash;&nbsp;Co ty gadasz, stary… Niezły ten hotel. Nigdy tu wcześniej nie byłem.</p>

  <p class="tekst-glowny">W&nbsp;międzyczasie dotarli do holu. Wnętrze oświetlał wyłącznie blask ulicznych latarni sączący się przez potężny witraż, którego brudne szybki były częściowo powybijane. Przy silnym deszczu woda wdzierała się do środka przez uszkodzone okno, zostawiając na ścianach ciemne zacieki. Na podłodze, tuż pod parapetem, rozlewała się szeroka kałuża. Bardziej oddalona od witrażu część holu była jednak zupełnie sucha.</p>

  <p class="tekst-glowny">&ndash;&nbsp;No i&nbsp;mamy miejscówkę, jakich mało! Niech mi ktoś teraz spróbuje powiedzieć, że tu nie jest super! &ndash; stwierdził Michał z&nbsp;zadowoleniem, po czym ustawił latarkę pionowo pod jedną ze ścian. Jej blask wydobył z&nbsp;ciemnego wnętrza bogactwo dawnych dekoracji. Rzeźbiona boazeria i&nbsp;częściowo zniszczone sztukaterie rzucały na ściany długie cienie. &ndash; Zróbcie tak jak ja!</p>

  <p class="tekst-glowny">Kolejne osoby zaczęły rozkładać latarki pod ścianami, na ladzie recepcji i&nbsp;na długich schodach wiodących na galerię. Ich kroki wywoływały przeciągłe skrzypienie, którego źródłem był stary dębowy parkiet wyzierający gdzieniegdzie spod sfatygowanej wykładziny.</p>

  <p class="tekst-glowny">Piotrek przytargał skądś rozsypującą się drabinkę, wdrapał się na nią i&nbsp;zawiesił latarkę na starym żyrandolu. Fragmenty kryształowych sznurów, które znajdowały się jeszcze na swoim miejscu, sprawiły, że światło rozproszyło się po całym wnętrzu w&nbsp;postaci drobnych, kolorowych plamek.</p>

  <p class="tekst-glowny">&ndash;&nbsp;Ej, to wygląda jak dyskoteka! Fajowski pomysł! &ndash; ucieszył się Michał. &ndash; Panowie, a&nbsp;teraz dajcie ten stół, co stoi pod oknem, tutaj na środek. Zróbmy sobie imprezę jak na pałac przystało.</p>

  <p class="tekst-glowny">Chwilę później wszyscy siedzieli już na zdezelowanych krzesłach wokół dużego okrągłego stołu. Mebel ten, podobnie jak wykładzina, pochodził zapewne z&nbsp;czasów PRL-u. Zrobiono go z&nbsp;taniej płyty wiórowej, która w&nbsp;kilku miejscach zbutwiała i&nbsp;popękała na skutek wilgoci dostającej się do środka przez uszkodzone okno.</p>

  <p class="tekst-glowny">&ndash;&nbsp;To co, pośpiewamy coś? &ndash; zaproponowała Baśka. Jej entuzjazm nie spotkał się jednak z&nbsp;większym odzewem. Część osób prowadziła rozmowy, których urywki zdradzały raczej niski poziom trzeźwości. &ndash; A&nbsp;może w&nbsp;coś zagramy? &ndash; Nie poddawała się. &ndash; Halo, czy ktoś mnie w&nbsp;ogóle słucha? Zagrajmy w&nbsp;coś!</p>

  <p class="tekst-glowny">&ndash;&nbsp;W&nbsp;co niby? &ndash; Olka spojrzała na nią zdziwiona. &ndash; Może chcesz pobawić się w&nbsp;chowanego w&nbsp;tym nawiedzonym hotelu? Wygrywa ten, kto pierwszy biegnąc, wyłoży się i&nbsp;zabije pośród tych wszystkich starych gratów.</p>

  <p class="tekst-glowny">&ndash;&nbsp;Skąd pomysł, że ten hotel jest nawiedzony? &ndash; Baśka zignorowała złośliwość koleżanki.</p>

  <p class="tekst-glowny">&ndash;&nbsp;A&nbsp;ty co, z&nbsp;księżyca się urwałaś? Przecież wszyscy w&nbsp;Karpaczu tak mówią. &ndash; Olka tylko wzruszyła ramionami. &ndash; Jeśli jakiś budynek jest tak śliczny jak ten, w&nbsp;doskonałej lokalizacji, a&nbsp;mimo to stoi opuszczony od lat, to są jedynie dwa możliwe powody: albo sprawy spadkowe, albo duchy. W&nbsp;Uroczej chodzi o&nbsp;to drugie. Nikt o&nbsp;zdrowych zmysłach nie zainwestuje w&nbsp;takie miejsce.</p>

  <p class="tekst-glowny">&ndash;&nbsp;Olka ma rację, z&nbsp;tym miejscem zawsze było coś nie tak &ndash; włączył się do rozmowy Piotrek. &ndash; Moja matka pracowała tu parę lat temu na kuchni, dopóki nie otworzyła baru przy deptaku. Mówiła, że nigdy sama nie schodziła do piwnic.</p>

  <p class="tekst-glowny">&ndash;&nbsp;Niby czemu? &ndash; Baśka zmarszczyła czoło.</p>

  <p class="tekst-glowny">&ndash;&nbsp;Bo tam kiedyś była katownia. Na ścianach są ponoć jeszcze ślady słów wydrapywanych przez więźniów. Fragmenty z&nbsp;Biblii, nazwiska oprawców, daty pobytów, zgonów, jakieś rysunki. Ogólnie: dość makabryczne, nawet jak dla mnie.</p>

  <p class="tekst-glowny">&ndash;&nbsp;Ale o&nbsp;czym ty mówisz? Jaka katownia? W&nbsp;hotelu? &ndash; Baśka spoglądała to na Piotrka, to na Olkę z&nbsp;rosnącym niepokojem.</p>

  <p class="tekst-glowny">&ndash;&nbsp;Po wojnie, jak Niemcy się stąd wynieśli &ndash; zaczął Piotrek &ndash; Urząd Bezpieczeństwa nieoficjalnie zrobił tu sobie więzienie. I&nbsp;torturowali w&nbsp;piwnicach przeciwników systemu, żołnierzy Armii Krajowej i&nbsp;tak dalej. Aż do czasu, gdy Bierut się w&nbsp;tym miejscu zakochał i&nbsp;zrobili z&nbsp;tego ośrodek wypoczynkowy dla partyjnych.</p>

  <p class="tekst-glowny">&ndash;&nbsp;Bierut? Ten Bierut? Bolesław, znaczy się?</p>

  <p class="tekst-glowny">&ndash;&nbsp;Baśka, weź ty się ogarnij. Mieszkasz w&nbsp;Karpaczu od urodzenia, a&nbsp;gadasz, jakbyś była z&nbsp;innego miasta. &ndash; Ola przewróciła oczami. &ndash; A&nbsp;czemu niby Karpacz Górny, w&nbsp;którym jesteśmy, dalej oficjalnie nazywa się Bierutowice?</p>

  <p class="tekst-glowny">&ndash;&nbsp;No nie wiem… Nie zastanawiałam się nigdy nad tym. I&nbsp;mówicie, że w&nbsp;piwnicach są ślady tego powojennego więzienia? Boże, to straszne.</p>

  <p class="tekst-glowny">&ndash;&nbsp;A&nbsp;myślisz, że za Niemca było inaczej? &ndash; kontynuował Piotrek.</p>

  <p class="tekst-glowny">&ndash;&nbsp;Ale że co, też tu kogoś mordowali? &ndash; Baśka była coraz bardziej przejęta.</p>

  <p class="tekst-glowny">&ndash;&nbsp;A&nbsp;cholera wie, co tu się dokładnie działo. Ale w&nbsp;czasie wojny spotykali się tu naziści i&nbsp;robili jakieś brudne interesy. Niektórzy twierdzą, że nawet sam Hitler tu bywał i&nbsp;że po wojnie jego twarz pokazywała się czasami w&nbsp;tamtym lustrze. &ndash; Wskazał wiszące na jednej ze ścian długie kryształowe zwierciadło. Choć było zakurzone, a&nbsp;warstwa srebra gdzieniegdzie pośniedziała, wciąż mogli dostrzec w&nbsp;nim nieco rozmyte i&nbsp;zniekształcone odbicia.</p>

  <p class="tekst-glowny">&ndash;&nbsp;Wystarczy! Weź przestań już opowiadać te bzdury! &ndash; Na twarzy Baśki malował się teraz strach. Piotrek spojrzał na nią ze zdziwieniem. &ndash; Po prostu nie lubię takich historii &ndash; próbowała wytłumaczyć swój wybuch.</p>

  <p class="tekst-glowny">&ndash;&nbsp;W&nbsp;tym lustrze czają się ponoć złe moce &ndash; kontynuował niewzruszony chłopak. &ndash; Bo kiedyś w&nbsp;hotelu doszło do morderstwa. Jakiegoś faceta powiesili i&nbsp;jego ukochana przeklęła wszystkich biorących w&nbsp;tym udział. Dusze tych, na których rzuciła urok, są podobno uwięzione w&nbsp;tym lustrze. I&nbsp;jak spojrzy się w&nbsp;nie o&nbsp;północy, w&nbsp;czasie pełni, to jest ryzyko, że te złe dusze w&nbsp;ciebie wstąpią.</p>

  <p class="tekst-glowny">Łukasz, od dłuższej chwili przysłuchujący się wywodom Piotrka, poczuł, jak robi się mu duszno.</p>

  <p class="tekst-glowny">&ndash;&nbsp;Co za bzdury! &ndash; zirytował się. &ndash; Skąd ty bierzesz te brednie, stary?</p>

  <p class="tekst-glowny">&ndash;&nbsp;Dziadek mi opowiadał.</p>

  <p class="tekst-glowny">&ndash;&nbsp;Mówiłam wam, że to będzie noc duchów. Dzisiaj jest pełnia. A&nbsp;do północy zostało pół godziny. To nie przypadek, że się tu znaleźliśmy &ndash; obwieściła niespodziewanie grobowym głosem Anastazja. &ndash; Zgłaszam się na ochotnika.</p>

  <p class="tekst-glowny">&ndash;&nbsp;Ochotnika na co? &ndash; Łukasz się skrzywił.</p>

  <p class="tekst-glowny">&ndash;&nbsp;Na spojrzenie w&nbsp;lustro o&nbsp;północy.</p>

  <p class="tekst-glowny">Coraz więcej osób z&nbsp;zaciekawieniem przysłuchiwało się tej osobliwej dyskusji. Uderzający o&nbsp;szyby deszcz przybrał na sile. Zagrzmiało, przeciągle i&nbsp;złowieszczo. Huk pulsował przez dłuższą chwilę, brzmiał, jakby ktoś zrzucał do stalowej rury stos kamieni.</p>

  <p class="tekst-glowny">&ndash;&nbsp;Też tak macie, że nocą boicie się spojrzeć w&nbsp;lustro? &ndash; zapytała znienacka Basia. &ndash; Bo ja na przykład się boję. Że zamiast swojej twarzy zobaczę w&nbsp;nim jakąś obcą. Albo że ktoś będzie za mną stał.</p>

  <p class="tekst-glowny">&ndash;&nbsp;Na mnie takie rzeczy nie robią najmniejszego wrażenia &ndash; włączył się do rozmowy Michał. &ndash; Też mogę spojrzeć o&nbsp;północy w&nbsp;to lustro.</p>

  <p class="tekst-glowny">&ndash;&nbsp;Dobra, skończmy temat. W&nbsp;co w&nbsp;końcu gramy? &ndash; Baśce pomysł Anastazji i&nbsp;Michała zdecydowanie się nie spodobał. &ndash; I&nbsp;nie, nie miałam na myśli chowanego &ndash; rzuciła złośliwie w&nbsp;stronę Olki. &ndash; Coś bardziej siedzącego, wiecie…</p>

  <p class="tekst-glowny">&ndash;&nbsp;Na państwa-miasta ludzie są już zbyt pijani &ndash; stwierdził Piotrek.</p>

  <p class="tekst-glowny">&ndash;&nbsp;Niektórzy i&nbsp;na trzeźwo nie daliby rady. &ndash; Baśka uśmiechnęła się jadowicie, spoglądając na Michała, po czym zaproponowała: &ndash; O, wiem. Zagrajmy w&nbsp;butelkę!</p>

  <p class="tekst-glowny">&ndash;&nbsp;Nie. &ndash; Anastazja wstała od stołu. &ndash; Zróbmy seans. Nie możemy zmarnować takiej szansy. Duchy nas tu przyprowadziły, widocznie chcą zostać wysłuchane.</p>

  <p class="tekst-glowny">&ndash;&nbsp;Jaki seans? &ndash; zainteresował się Michał.</p>

  <p class="tekst-glowny">&ndash;&nbsp;Spirytystyczny.</p>

  <p class="tekst-glowny">&ndash;&nbsp;W&nbsp;sensie, że duchy mamy wywoływać?</p>

  <p class="tekst-glowny">&ndash;&nbsp;Sami mówiliście, że wiele nieszczęść miało tutaj miejsce. Możemy sprawdzić, co rzeczywiście działo się w&nbsp;tym hotelu przez te wszystkie lata.</p>

  <p class="tekst-glowny">&ndash;&nbsp;Jak to niby zrobimy?</p>

  <p class="tekst-glowny">&ndash;&nbsp;Zapytamy o&nbsp;to samych zainteresowanych. Duchy, znaczy się.</p>

  <p class="tekst-glowny">W&nbsp;tym momencie na dworze znów błysnął piorun. Do hotelowego holu przez witraż wpadł snop światła, który na moment wszystkich oślepił.</p>

  <p class="tekst-glowny">&ndash;&nbsp;Nie podoba mi się ten pomysł &ndash; zaprotestował Łukasz.</p>

  <p class="tekst-glowny">&ndash;&nbsp;Czemu? To w&nbsp;sumie może być ciekawe &ndash; ożywił się Michał. &ndash; Ty… Nie pamiętam, jak masz na imię?</p>

  <p class="tekst-glowny">&ndash;&nbsp;Anastazja.</p>

  <p class="tekst-glowny">&ndash;&nbsp;W&nbsp;porządku. Anastazja, jak taki seans zrobić?</p>

  <p class="tekst-glowny">&ndash;&nbsp;Potrzebuję kilku świeczek. Kredy albo kawałka węgla. Noża i&nbsp;talerza &ndash; zaczęła wymieniać. Na dworze rozległ się głuchy huk. Burza wciąż dawała o&nbsp;sobie znać.</p>

  <p class="tekst-glowny">&ndash;&nbsp;No dobra, wchodzę w&nbsp;to. &ndash; Michał zatarł ręce. &ndash; Kto idzie ze mną na poszukiwania?</p>

  <p class="tekst-glowny">&ndash;&nbsp;Ja mogę. &ndash; Piotrek wstał od stołu i&nbsp;odłożył butelkę z&nbsp;piwem. &ndash; Tylko pilnujcie, żeby mi żaden duch przez ten czas nie opróżnił browara!</p>

  <p class="tekst-glowny">Po dłuższym czasie wrócili z&nbsp;potrzebnymi akcesoriami.</p>

  <p class="tekst-glowny">&ndash;&nbsp;Odejdźcie od stołu &ndash; zarządziła Anastazja, a&nbsp;następnie weszła na blat.</p>

  <p class="tekst-glowny">Mebel trzeszczał ostrzegawczo, gdy przemieszczała się po nim na czworakach i&nbsp;kawałkiem węgla rysowała pentagram oraz inne, trudne do zidentyfikowania znaki. Następnie w&nbsp;odpowiednich miejscach rozłożyła stare, częściowo wypalone już świece, które chłopaki przytargali z&nbsp;jakiegoś pokoju.</p>

  <p class="tekst-glowny">&ndash;&nbsp;Kto ma ogień, niech odpali &ndash; nakazała.</p>

  <p class="tekst-glowny">&ndash;&nbsp;No błagam was, to kretyński pomysł. &ndash; Łukasz nie dawał za wygraną.</p>

  <p class="tekst-glowny">Kolejny błysk wypełnił mroczne wnętrze holu.</p>

  <p class="tekst-glowny">&ndash;&nbsp;Zluzuj gumę w&nbsp;gaciach &ndash; ofuknął go Michał i&nbsp;zapalił świeczki. &ndash; A&nbsp;jak ci się nie podoba, możesz sobie iść.</p>

  <p class="tekst-glowny">&ndash;&nbsp;Dobrze, teraz usiądźmy. &ndash; Anastazja zajęła miejsce jako pierwsza, po czym położyła przed sobą do góry nogami talerz. Wzięła nóż i&nbsp;na dwóch przeciwległych brzegach naczynia zaczęła żłobić dwie kreski. Pomieszczenie wypełnił nieprzyjemny dźwięk tarcia metalu o&nbsp;błyszczącą porcelanę. Chwilę potem w&nbsp;miejsca, gdzie zdrapała szkliwo, wtarła węgiel. Tak przygotowany talerz położyła na środku blatu, pomiędzy wyrysowanymi wcześniej słowami „tak” oraz „nie”.</p>

  <p class="tekst-glowny">&ndash;&nbsp;Teraz trzeba złożyć ofiarę wstępną. Czy ktoś jest chętny? &ndash; Powiodła wzrokiem po zebranych. &ndash; Rozumiem, nikt nie ma dość odwagi… Niech będzie. &ndash; Złapała za nóż i&nbsp;znienacka przejechała nim po swojej dłoni. W&nbsp;ślad za ostrzem pojawiła się na niej wąska strużka krwi. Anastazja cicho syknęła.</p>

  <p class="tekst-glowny">&ndash;&nbsp;Boże, co ty wyprawiasz? &ndash; Baśka się wzdrygnęła.</p>

  <p class="tekst-glowny">&ndash;&nbsp;Składam ofiarę. Trzeba dać duchom do zrozumienia, że naprawdę chcemy nawiązać z&nbsp;nimi kontakt. &ndash; Oczy dziewczyny pełne były chorobliwej pasji. Ucisnęła dłoń i&nbsp;wstała. Przechodząc pomiędzy kolejnymi siedzącymi przy stole osobami, kapała kilkoma kroplami krwi na blat przy każdym ramieniu pentagramu. &ndash; Czy ktoś z&nbsp;was kiedykolwiek rozmawiał z&nbsp;duchami?</p>

  <p class="tekst-glowny">Wszyscy milczeli. Ich twarze, oświetlone przez chybotliwe płomienie świec, wyrażały pełną gamę emocji &ndash; od zdziwienia przez odrazę aż po zaciekawienie.</p>

  <p class="tekst-glowny">&ndash;&nbsp;W&nbsp;takim razie ja będę medium. Weźmy się wszyscy za ręce i&nbsp;zamknijmy oczy. Spróbujemy wezwać ducha, a&nbsp;potem będziemy mogli zadać mu pytania, korzystając&nbsp;z&nbsp;blatu, talerza oraz słów „tak” i&nbsp;„nie”. Musicie się skupić i&nbsp;być bardzo cicho.</p>

  <p class="tekst-glowny">Po chwili ktoś zaczął się śmiać.</p>

  <p class="tekst-glowny">&ndash;&nbsp;Ejże, stulcie gęby. &ndash; Michał otworzył oczy zdenerwowany.</p>

  <p class="tekst-glowny">Zapanowała cisza. Po dłuższym czasie trwania w&nbsp;bezruchu zaczęli coraz wyraźniej słyszeć odgłosy starego budynku. Przybierały na sile czy może wcześniej po prostu nie zwrócili na nie uwagi? Podłoga co jakiś czas cicho skrzypiała, gdzieś na piętrze uszkodzona okiennica rytmicznie uderzała o&nbsp;elewację. Deszcz zacinał o&nbsp;szybę, wiatr pojękiwał, pędząc przez hotelowe korytarze, przeciskając się przez nieszczelne okna i&nbsp;drzwi. Znów huknął grzmot. Nagle ktoś zaczął ciężko oddychać. Nabierał powietrze przez nos i&nbsp;wypuszczał ustami ze świstem przypominającym pogwizdywanie śpiącego człowieka. To była Anastazja. Niektórzy otworzyli oczy i&nbsp;spoglądali na nią z&nbsp;niepokojem, ale nikt nie odważył się odezwać. Dziewczyna oddychała coraz szybciej.</p>

  <p class="tekst-glowny">&ndash;&nbsp;Czy ktoś jest z&nbsp;nami? &ndash; huknęła tubalnym głosem, aż kilka osób się wzdrygnęło. &ndash; Zbłąkane duchy, wzywam was. To jest wasza noc i&nbsp;wasza szansa. Mroczny hotel, a&nbsp;my w&nbsp;nim, czas ulatnia się jak dym. Krwią skropiony stół już czeka, przyjdźcie, duchy, do człowieka. Co sekretem tutaj było, czas, by już się ujawniło… &ndash; szeptała coraz szybciej. &ndash; Mroczny hotel, a&nbsp;w&nbsp;nim my, czas ulatnia się jak dym. Krwią skropiony stół już czeka, przyjdźcie, duchy, do człowieka. Co sekretem tutaj było… &ndash; urwała i&nbsp;zaczęła się trząść. Jej kark zesztywniał, a&nbsp;ręce zacisnęły się na dłoniach siedzących obok osób tak mocno, że aż zbielały im palce. Mrugała bez przerwy, dysząc coraz ciężej. &ndash; Widzę dużo ludzi w&nbsp;tej sali. Mają krew na rękach, śmieją się. Ach, z&nbsp;czego się śmiejecie, nikczemni? &ndash; Anastazja otworzyła oczy szeroko. Jej głowa zaczęła obracać się raz w&nbsp;prawo, raz w&nbsp;lewo. Nagle roześmiała się diabolicznie. &ndash; Zabiliście człowieka?</p>

  <p class="tekst-glowny">W&nbsp;tym momencie grzmotnęło upadające na podłogę krzesło. To Baśka wstała nagle i&nbsp;wyszarpała swoje ręce z&nbsp;uścisku tych, którzy siedzieli koło niej.</p>

  <p class="tekst-glowny">&ndash;&nbsp;Ja wychodzę! &ndash; rzuciła. &ndash; Nie podoba mi się to.</p>

  <p class="tekst-glowny">Anastazja wzdrygnęła się i&nbsp;oprzytomniała, jakby nagle obudziła się z&nbsp;jakiegoś koszmaru.</p>

  <p class="tekst-glowny">&ndash;&nbsp;Czujecie ten dziwny zapach? &ndash; Spojrzała po zebranych. &ndash; Jakby spalenizny…</p>

  <p class="tekst-glowny">&ndash;&nbsp;Niczego nie czuję! &ndash; Baśka wpadła w&nbsp;furię. &ndash; Natychmiast przestańcie! To, co robicie, jest… szatańskie! Zobaczycie, kogoś jeszcze naprawdę coś opęta! Ksiądz na religii mówił, że z&nbsp;siłami nieczystymi nie wolno igrać, bo one tylko na to czekają. Słyszeliście o&nbsp;tej Niemce Anneliese Michel? Przez prawie rok męczyli ją egzorcyzmami, miała w&nbsp;sobie chyba kilka demonów i&nbsp;ostatecznie zmarła wycieńczona przez te duchy. Ja nie zamierzam!</p>

  <p class="tekst-glowny">&ndash;&nbsp;Widziałam tę salę. Byli ludzie, podjęli decyzję o&nbsp;egzekucji jakiegoś człowieka… &ndash; zaczęła Anastazja i&nbsp;oskarżycielsko wskazała na Baśkę. &ndash; Ale ona przerwała wizję. Nie wiem, czy uda mi się ponownie nawiązać kontakt z&nbsp;przeszłością.</p>

  <p class="tekst-glowny">&ndash;&nbsp;Wychodzę! Pieprzcie się wszyscy! &ndash; zdenerwowała się Baśka. Wzięła latarkę i&nbsp;ruszyła w&nbsp;kierunku kuchni, w&nbsp;której znajdowały się schody do piwnicy.</p>

  <p class="tekst-glowny">&ndash;&nbsp;Niech każdy z&nbsp;was położy na talerz prawą dłoń. &ndash; Anastazja zignorowała jej wybuch. &ndash; Spróbuję przywołać raz jeszcze ducha tego zamordowanego człowieka. On bardzo cierpi, ma dużo do powiedzenia. Gdy dam wam znak, pytajcie go, o&nbsp;co chcecie. Talerz wskaże nam&nbsp;odpowiedź. &ndash; Młodzi ludzie nachylili się nad blatem i&nbsp;wykonali jej polecenie. &ndash; Mroczny hotel, a&nbsp;my w&nbsp;nim, czas ulatnia się jak dym. Krwią skropiony stół już czeka, przyjdźcie, duchy, do człowieka. Co sekretem tutaj było, czas, by już się ujawniło…</p>

  <p class="tekst-glowny">Przez chwilę nic się nie działo. Dziewczyna zaczęła coś szeptać pod nosem w&nbsp;niezrozumiałym języku, po czym głośno zapytała:</p>

  <p class="tekst-glowny">&ndash;&nbsp;Kim jesteś? I&nbsp;skąd przychodzisz? &ndash; Jej głos brzmiał, jakby była dzieckiem. &ndash; Widzę, że cierpisz.</p>

  <p class="tekst-glowny">Zgromadzeni wokół stołu z&nbsp;napięciem spoglądali na talerzyk, na którym trzymali dłonie. Ten niespodziewanie drgnął i&nbsp;przez chwilę ruszał się w&nbsp;różnych kierunkach, po czym przesunął się w&nbsp;stronę słowa „tak”.</p>

  <p class="tekst-glowny">&ndash;&nbsp;Zginąłeś tu po wojnie?</p>

  <p class="tekst-glowny">Talerz tym razem zdecydowanie powędrował do napisu „nie”, po czym wrócił na środek.</p>

  <p class="tekst-glowny">&ndash;&nbsp;Zabito cię podczas wojny?</p>

  <p class="tekst-glowny">„Tak”.</p>

  <p class="tekst-glowny">&ndash;&nbsp;Czy dobrze widzę? &ndash; Anastazja zaczęła się kiwać na boki, jakby była pijana. Wystawiła język i&nbsp;zaczęła dziwnie syczeć. &ndash; Czy powieszono cię na drzewie?</p>

  <p class="tekst-glowny">„Tak”.</p>

  <p class="tekst-glowny">&ndash;&nbsp;Czy jest tu ktoś, z&nbsp;kim szczególnie chciałbyś porozmawiać?</p>

  <p class="tekst-glowny">„Tak”.</p>

  <p class="tekst-glowny">&ndash;&nbsp;Wskaż nam, gdzie siedzi.</p>

  <p class="tekst-glowny">Talerzyk zaczął krążyć niepewnie, po czym gwałtownie przesunął się w&nbsp;stronę Łukasza.</p>

  <p class="tekst-glowny">W&nbsp;tym momencie chłopak zerwał się od stołu.</p>

  <p class="tekst-glowny">&ndash;&nbsp;Dobra, ja stąd spierdalam. Pogrzało was wszystkich. &ndash; Widać było, że miał trudności z&nbsp;nabraniem powietrza.</p>

  <p class="tekst-glowny">Anastazja zaczęła masować swoje skronie, jakby musiała dojść do siebie.</p>

  <p class="tekst-glowny">&ndash;&nbsp;Zdjąłeś palce z&nbsp;talerza podczas rozmowy z&nbsp;duchem. &ndash; Pokiwała głową z&nbsp;dezaprobatą. &ndash; Teraz będziesz przeklęty. Prze-klę-ty! &ndash; wysyczała, po czym zaśmiała się złowieszczo.</p>

  <p class="tekst-glowny">W&nbsp;tym momencie usłyszeli paniczny krzyk Baśki, dochodził gdzieś z&nbsp;oddali i&nbsp;niósł się po hotelu głuchym echem. Po ułamku sekundy odgłos zaczął słabnąć, zaraz też coś trzasnęło z&nbsp;hukiem i&nbsp;w&nbsp;holu zapanował przeciąg. Krzyk Baśki gwałtownie przybrał na sile. Świeczki momentalnie zgasły, a&nbsp;wszyscy zerwali się z&nbsp;krzeseł.</p>

  <p class="tekst-glowny">&ndash;&nbsp;Tam ktoś jest! Tam ktoś jest! &ndash; Zdyszana Basia wpadła do holu. &ndash; Mówił do mnie!</p>

  <p class="tekst-glowny">&ndash;&nbsp;Co ty bredzisz? Kto? Gdzie? &ndash; Michał poświecił na nią latarką. Cała się trzęsła.</p>

  <p class="tekst-glowny">&ndash;&nbsp;Próbo… Próbowałam wyjść. Przez piwnicę. I… &ndash; jąkała się, usiłując złapać oddech. &ndash; I&nbsp;wtedy usłyszałam głos. &ndash; Rozpłakała się.</p>

  <p class="tekst-glowny">&ndash;&nbsp;Czyj głos?</p>

  <p class="tekst-glowny">&ndash;&nbsp;Nie wiem. Najpierw to był jęk. Pomyślałam, że się przesłyszałam. Albo że to przeciąg. Ale potem zaczęło się… Takie jakby charczenie. I&nbsp;dyszenie. I&nbsp;on zaczął mówić: <span class="tytul-dziela">Hilfe, Hilfe!</span> To po niemiecku znaczy chyba „pomocy”. Zaczęłam krzyczeć, wydawało mi się, że ktoś mnie goni, dopadłam&nbsp;do drzwi, tych, którymi weszliśmy, ale były zamknięte.</p>

  <p class="tekst-glowny">&ndash;&nbsp;Baśka, nachlałaś się i&nbsp;tyle. &ndash; Michał próbował ją uspokoić. &ndash; Oddychaj spokojnie, nic się nie dzieje.</p>

  <p class="tekst-glowny">&ndash;&nbsp;To miejsce jest nawiedzone! Chcę stąd wyjść! Natychmiast! &ndash; krzyczała bez opamiętania.</p>

  <p class="tekst-glowny">&ndash;&nbsp;Już, już, uspokój się, zaraz ktoś cię odprowadzi. &ndash; Chłopak złapał ją za ramiona i&nbsp;próbował potrząsać.&nbsp;&ndash;&nbsp;Nakręciłaś się niepotrzebnie tą zabawą.</p>

  <p class="tekst-glowny">&ndash;&nbsp;To nie była zabawa. &ndash; Anastazja wstała od stołu i&nbsp;spojrzała na nich złowieszczo. &ndash; Demony tego miejsca zaczęły się budzić. Dochodzi północ.</p>

  <p class="tekst-glowny">&ndash;&nbsp;Dobra, wystarczy. Było śmiesznie, pożartowaliśmy, ale chyba pora się stąd zwijać.</p>

  <p class="tekst-glowny">&ndash;&nbsp;Ej, też mieliście wrażenie, że ten talerzyk wskazał Łukasza? &ndash; zasugerowała niespodziewanie jedna z&nbsp;dziewczyn.</p>

  <p class="tekst-glowny">Kilka osób przytaknęło.</p>

  <p class="tekst-glowny">&ndash;&nbsp;Ciekawe dlaczego.</p>

  <p class="tekst-glowny">&ndash;&nbsp;Widać duch miał mu coś do przekazania. &ndash; Głos Anastazji był szorstki i&nbsp;niósł się echem po holu. &ndash; Może sam powiesz nam, dlaczego duch wybrał akurat ciebie?</p>

  <p class="tekst-glowny">&ndash;&nbsp;Nie mam pojęcia! &ndash; Łukasz się zdenerwował. &ndash; Nie wierzę w&nbsp;te brednie.</p>

  <p class="tekst-glowny">&ndash;&nbsp;Wiedziałeś, że duch cię wskaże. Widziałam przerażenie w&nbsp;twoich oczach. Co ukrywasz? &ndash; Anastazja nie ustępowała.</p>

  <p class="tekst-glowny">&ndash;&nbsp;Niczego, kurwa, nie ukrywam! Daj mi spokój.</p>

  <p class="tekst-glowny">&ndash;&nbsp;Ej, a&nbsp;twoja babcia nie była Niemką? &ndash; uświadomił sobie nagle Piotrek.</p>

  <p class="tekst-glowny">&ndash;&nbsp;A&nbsp;co to ma do rzeczy?</p>

  <p class="tekst-glowny">&ndash;&nbsp;Ona przecież pracowała w&nbsp;czasie wojny… właśnie tutaj. &ndash; Piotrka olśniło.</p>

  <p class="tekst-glowny">&ndash;&nbsp;Stary, odpieprz się ode mnie!</p>

  <p class="tekst-glowny">&ndash;&nbsp;Nie mówiła ci nigdy, o&nbsp;co chodzi z&nbsp;tym lustrem? Z&nbsp;tą legendą, że są w&nbsp;nim uwięzione duchy?</p>

  <p class="tekst-glowny">&ndash;&nbsp;Przestańcie, do cholery, z&nbsp;tymi duchami! Wszyscy się upiliście i&nbsp;wpadliście w&nbsp;jakąś paranoję!</p>

  <p class="tekst-glowny">Usłyszeli stłumione bicie gongu.</p>

  <p class="tekst-glowny">&ndash;&nbsp;To Wang. &ndash; Michał spojrzał na zegarek.</p>

  <p class="tekst-glowny">&ndash;&nbsp;Wybiła północ. Czas się wypełnia. &ndash; Anastazja znów zaczęła masować skronie. &ndash; Łukasz, co przed nami ukrywasz? Spójrz w&nbsp;lustro razem ze mną.</p>

  <p class="tekst-glowny">W&nbsp;tym momencie usłyszeli jęk.</p>

  <p class="tekst-glowny">&ndash;&nbsp;<span class="tytul-dziela">Hilfe!</span> &ndash; zawyło gdzieś z&nbsp;głębi hotelu.</p>

  <p class="tekst-glowny">&ndash;&nbsp;Boże najmilszy! Znowu! &ndash; Baśka zaczęła się trząść. &ndash; Słyszycie? Prawda, że też słyszycie?! Błagam, powiedzcie, że też to słyszycie!</p>

  <p class="tekst-glowny">&ndash;&nbsp;Łukasz, czy odważysz się spojrzeć w&nbsp;lustro razem ze mną? &ndash; Anastazja ponowiła propozycję i&nbsp;wystawiła w&nbsp;jego kierunku rękę. &ndash; Nie chcesz się dowiedzieć, co duch ma ci do przekazania?</p>

  <p class="tekst-glowny">W&nbsp;tym momencie usłyszeli huk tłuczonego szkła.</p>

  <p class="tekst-glowny">&ndash;&nbsp;Koniec tego! Koniec! &ndash; zaczął w&nbsp;furii krzyczeć Łukasz, po czym zamachnął się po raz drugi i&nbsp;kawałkiem cegły ostatecznie zniszczył stare zwierciadło, a&nbsp;następnie rzucił się w&nbsp;kierunku schodów do piwnicy. Ola pobiegła za nim, przerażona.</p>

  <p class="tekst-glowny">&ndash;&nbsp;<span class="tytul-dziela">Hilfe!</span> &ndash; zawodzenie przybrało na sile. Odgłos niósł się echem po starych piwnicach.</p>

  <p class="tekst-glowny">Łukasz nie zwracał już jednak na to uwagi. Dopadł wyjścia, którym się tu wcześniej dostali, i&nbsp;nacisnął klamkę. Drzwi nie ustąpiły. Zamachnął się i&nbsp;solidnym kopniakiem otworzył je na oścież. Puścił się w&nbsp;długą w&nbsp;kierunku swojego domu.</p>

  <p class="tekst-glowny">W&nbsp;głowie wciąż słyszał te upiorne jęki. Odwrócił się, cały czas biegnąc. Stary hotel stał nadal pod lasem, niczym przyczajony demon. W&nbsp;oknach na parterze chaotycznie migotały światła latarek. W&nbsp;tym momencie usłyszał wycie syren &ndash; w&nbsp;jego kierunku zmierzał na sygnale radiowóz. Samochód minął go w&nbsp;okamgnieniu i&nbsp;zatrzymał się przed opuszczonym hotelem. Niebieskie światła policyjnego auta błyskały, odbijając się w&nbsp;oknach ponurego budynku.</p>

  <p class="tekst-glowny">&ndash;&nbsp;Łukasz! &ndash; Jego uszu dobiegł krzyk Oli. &ndash; Poczekaj!</p>

  <p class="tekst-glowny">Zatrzymał się, oparł ręce na kolanach i&nbsp;zaczął ciężko dyszeć. Dziewczyna dopadła go po chwili i&nbsp;złapała za rękę.</p>

  <p class="tekst-glowny">&ndash;&nbsp;Wołam cię, a&nbsp;ty się nie zatrzymujesz! Co ty robisz? To przez te wspomnienia z&nbsp;babcią? Ta laska była jakaś dziwna. Znałeś ją wcześniej?</p>

  <p class="tekst-glowny">W&nbsp;odpowiedzi mruknął coś niewyraźnie.</p>

  <p class="tekst-glowny">&ndash;&nbsp;Dlaczego ona mówiła, że ty masz z&nbsp;tym duchem coś wspólnego? To cię tak zdenerwowało? Nie przejmuj się nią, jakaś dziwaczka.</p>

  <p class="tekst-glowny">&ndash;&nbsp;Ola, ja… Ja nie wiem, skąd, ale ona chyba wie…</p>

  <p class="tekst-glowny">&ndash;&nbsp;O&nbsp;czym?</p>

  <p class="tekst-glowny">&ndash;&nbsp;O&nbsp;tym, kogo powiesili wtedy na tym drzewie za hotelem Niemcy.</p>

  <p class="tekst-glowny">&ndash;&nbsp;Kogo?</p>

  <p class="tekst-glowny">&ndash;&nbsp;Mojego dziadka.</p>
</div>


<div class="t-p" id="calibre_link-6">
  <h1 title="Rozdział III. Kości" class="toc"><a href="#calibre_link-32" class="calibre5"><img alt="" src="images/000002.jpg" class="calibre4" /></a><a href="#calibre_link-32" class="calibre5"><br class="calibre6" /></a><a href="#calibre_link-32" class="calibre5">Rozdział III. Kości</a></h1>

  <p class="tekst-glowny-1-akapit">To, co się źle zaczyna, zazwyczaj źle się kończy.</p>

  <p class="tekst-glowny-podpis-1-swiatlo-gora">Eurypides<sup class="g2"><a href="#calibre_link-33" id="calibre_link-86" class="calibre7">5</a></sup></p>

  <p class="tytul-podrozdzialu-1-swiatlo-gora">Karpacz, 30 czerwca 2008</p>

  <p class="tekst-glowny-1-akapit">W&nbsp;uszach Marcina Kowala wciąż pobrzmiewał roztrzęsiony głos jednego z&nbsp;robotników. „Szefie, chyba znowu będzie problem. Coś żeśmy tu znaleźli…”, „Ale co? Konkretnie!”, „No nie wiem… Może niech lepiej szef sam przyjedzie i&nbsp;oceni?”</p>

  <p class="tekst-glowny">Déjà vu. Za żadne skarby świata Kowal nie byłby już w&nbsp;stanie zliczyć, ile razy w&nbsp;ostatnich kilku tygodniach odbywał taką rozmowę z&nbsp;którymś ze swoich pracowników.</p>

  <p class="tekst-glowny">Teoretycznie nie mógł narzekać, posada kierownika budowy była dobrze płatna. W&nbsp;praktyce jednak po raz pierwszy w&nbsp;życiu nadzorował prace nad tak nieprzewidywalnym obiektem jak dawny ośrodek wypoczynkowy Urocza. Parsknął pod nosem. Nieprzewidywalny? Skąd w&nbsp;ogóle takie określenie przyszło mu do głowy? W&nbsp;żadnym stopniu nie oddawało skali problemów, z&nbsp;jakimi mierzył się od początku prac. Stary hotel nie był nieprzewidywalnym, ale wkurwiającym do granic możliwości bytem. Niczym nieuczciwy gracz wyciągał kolejne asy z&nbsp;rękawa, pogrywając sobie z&nbsp;ludźmi, którzy podjęli się karkołomnej próby jego remontu.</p>

  <p class="tekst-glowny">Zaczęło się od posadzki na ostatnim piętrze. Miała być prosta robota, ale po zdarciu desek podłogowych okazało się, że drewniany strop jest przegniły do granic możliwości i&nbsp;grozi zawaleniem. Wkrótce potem wyszła sprawa z&nbsp;jednym nieużywanym pionem, który biegł przez kilka pięter, żeby potem, wbrew logice, urwać się znienacka w&nbsp;okolicy parteru. Nikt o&nbsp;tym dotychczas nie wiedział, bo według niemieckich planów powinien sięgać do samej piwnicy.</p>

  <p class="tekst-glowny">No właśnie, plany… Budynek od drugiej wojny światowej nie przeszedł żadnego remontu, nie licząc sukcesywnego paskudzenia ścian następnymi warstwami farby olejnej przez kolejnych kierowników ośrodka, a&nbsp;zatem nie było mowy o&nbsp;jakiejkolwiek polskiej dokumentacji obiektu. Bazowali więc wyłącznie na archiwalnych poniemieckich planach, w&nbsp;których czasem trudno było się rozeznać, co rzeczywiście wykonano, a&nbsp;co pozostało tylko w&nbsp;sferze nigdy niezrealizowanych planów.</p>

  <p class="tekst-glowny">Po sprawie ze stropem i&nbsp;pionem przyszła kolej na odkrycia przypominające o&nbsp;wojennej przeszłości tego miejsca. Skucie tynków w&nbsp;dawnej jadalni ujawniło gigantyczną płaskorzeźbę ze swastyką, a&nbsp;w&nbsp;jednym z&nbsp;pomieszczeń na piętrze, za zabytkową, rzeźbioną szafą znaleźli ukryte coś w&nbsp;rodzaju ołtarzyka ku czci Adolfa Hitlera. O&nbsp;ile te artefakty miały uzasadnienie w&nbsp;przeszłości hotelu, o&nbsp;tyle zdarzały się też tajemnice trudne do wyjaśnienia. Ot, choćby po zerwaniu boazerii w&nbsp;holu okazało się, że pod spodem wisi na haczyku kalendarz ścienny z&nbsp;wyrywanymi kartkami, który pokazuje datę 10 X 1910.</p>

  <p class="tekst-glowny">Dlaczego ktoś zostawił ten element pod boazerią? Co chciał przekazać? Tego Marcin Kowal nie wiedział. Był jednak pewien, że opuszczony hotel to wyjątkowo przebiegły przeciwnik, który &ndash; poza asami w&nbsp;rękawie &ndash; ma na sobie niezliczoną ilość masek. Pod pozornie jednolitą, elegancką fasadą skrywał kolejne oblicza. Każde z&nbsp;nich było coraz bardziej mroczne i&nbsp;z&nbsp;punktu widzenia Henryka Gąsienicy, inwestora, który zamierzał urządzić w&nbsp;tym miejscu elegancki i&nbsp;przytulny hotel &ndash; wymagało jak najszybszej likwidacji. Na jego polecenie pracownicy Kowala palili więc nazistowskie plakaty, niszczyli swastyki, zacierali ślady dawnego więzienia w&nbsp;piwnicach i&nbsp;usuwali wszystko to, co uznano za niewygodne. Kierownik budowy zdawał sobie jednak sprawę, że stary hotel nie powiedział jeszcze ostatniego słowa. Dzisiejszy telefon doskonale tego dowodził.</p>

  <p class="tekst-glowny">Chciał znaleźć się w&nbsp;Uroczej najszybciej, jak to możliwe, ale jazdę przez miasto utrudniali mu pakujący się co rusz na przejścia dla pieszych turyści. Pomimo ulewy ulice Karpacza zapełniały się coraz większą liczbą ludzi. Ubrani w&nbsp;kolorowe, plastikowe peleryny przeciwdeszczowe, szli w&nbsp;górę i&nbsp;w&nbsp;dół najsłynniejszym deptakiem w&nbsp;mieście i&nbsp;obowiązkowo zatrzymywali się przy każdym stoisku z&nbsp;pamiątkami.</p>

  <p class="tekst-glowny">W&nbsp;pewnym momencie drogę zastąpili Kowalowi uczestnicy kolonii, którzy &ndash; ponieważ nie mieścili się na ciasnym chodniku &ndash; zaczęli iść jezdnią. Wściekły zatrąbił. Jeden z&nbsp;chłopaków odwrócił się w&nbsp;jego stronę i&nbsp;wystawił środkowy palec. Kowal otworzył okno, niemal gotując się ze wściekłości.</p>

  <p class="tekst-glowny">&ndash;&nbsp;Słuchaj, gówniarzu! Jeszcze raz mi tego palca wystawisz, to ci go… &ndash; przerwał, widząc, że zaczyna przyglądać mu się coraz więcej par oczu.</p>

  <p class="tekst-glowny">Remont hotelu sprawiał, że w&nbsp;ostatnich tygodniach przestawał nad sobą panować. W&nbsp;duchu pozazdrościł włóczącym się po mieście smarkaczom. Oni mieli wakacje, a&nbsp;on będzie miał przekichane, jeśli potwierdzi się, że w&nbsp;hotelowej piwnicy robotnicy rzeczywiście znaleźli zwłoki.</p>

  <p class="gwiazdka">*</p>

  <p class="tekst-glowny-1-akapit">Z&nbsp;piskiem opon zaparkował na placu przy wejściu do Uroczej, tuż obok radiowozu. Przed drzwiami hotelu sterczał Darek, kierownik zmiany. Sądząc po mokrej kurtce, był na dworze od dobrych kilku minut.</p>

  <p class="tekst-glowny">&ndash;&nbsp;O, jest szef nareszcie. Czekam już tyle czasu. Kiepski mamy ten początek wakacji, co nie?</p>

  <p class="tekst-glowny">&ndash;&nbsp;Darek, nie wkurwiaj mnie. Co to ma być? &ndash; Kowal wskazał na policyjne auto. &ndash; Kto ich tu wezwał, pytam się? I&nbsp;po chuj?</p>

  <p class="tekst-glowny">&ndash;&nbsp;No mówiłem szefowi przez telefon, żeśmy kości znaleźli w&nbsp;ścianie. Znaczy się, w&nbsp;piwnicy. W&nbsp;sensie zamurowane.</p>

  <p class="tekst-glowny">&ndash;&nbsp;Kości-srości! Po co od razu do glin z&nbsp;tym dzwonić!? Mówiłeś przecież, że nie jesteś pewny, czy to ludzkie!</p>

  <p class="tekst-glowny">&ndash;&nbsp;Ale…</p>

  <p class="tekst-glowny">&ndash;&nbsp;Trzeba było poczekać na mnie, sprawdzilibyśmy co i&nbsp;jak, a&nbsp;potem się zastanowili… &ndash; zawiesił głos &ndash; …czy rzeczywiście musimy koniecznie kogoś powiadamiać.</p>

  <p class="tekst-glowny">&ndash;&nbsp;Ale to nie ja zadzwoniłem po psy. Ja przecież wiem, że… To wszystko ten nowy! Spanikował i&nbsp;zadzwonił. Chociaż uprzedzałem go, że szef nie będzie z&nbsp;tego zadowolony.</p>

  <p class="tekst-glowny">&ndash;&nbsp;Kurwa, niech ja go dorwę. &ndash; Kowal przetarł twarz ręką. &ndash; Wyleci przy pierwszej możliwej okazji. Dobra. Zanim tam pójdziemy, powiedz mi: kto z&nbsp;policji przyjechał? Co powiedział?</p>

  <p class="tekst-glowny">&ndash;&nbsp;Jakiś taki przyjechał… &ndash; Robotnik wzruszył ramionami. &ndash; Nie pamiętam nazwiska. No, coś tam mówił, że chyba techników wezwie. O, i&nbsp;tego… prokuratora.</p>

  <p class="tekst-glowny">&ndash;&nbsp;Dzięki, Darek. Zajebiście dużo się dowiedziałem. Nie ma co, na tobie można polegać… &ndash; westchnął. &ndash; Dobra, to chociaż powiedz mi, jaką wersję wydarzeń podaliście policji?</p>

  <p class="tekst-glowny">&ndash;&nbsp;No, wie szef, prawdziwą. My przecież nic złego nie zrobiliśmy.</p>

  <p class="tekst-glowny">Kowal palnął się w&nbsp;czoło.</p>

  <p class="tekst-glowny">&ndash;&nbsp;Przecież wiem, żeście go tam nie zamurowali, do cholery! Powiedz mi po prostu, na ile puściliście język przed policją!</p>

  <p class="tekst-glowny">&ndash;&nbsp;Powiedzieliśmy, że szef kazał nam kuć w&nbsp;tym miejscu. Parę cegieł wyciągnęliśmy, patrzymy, a&nbsp;za nimi pusto. No to poświeciliśmy latarką. I&nbsp;widać, że leży tam coś białego, jak kości wygląda. Najpierw pomyślałem, że to może jakieś zwierzę. Choć tak szczerze, po co ktoś miałby zwierzę zamurowywać? No ale żeby nie było, uznałem, że zadzwonię, bo szef powinien wiedzieć. A&nbsp;potem zwątpiłem. Może cośmy źle widzieli i&nbsp;szefa na marne wzywałem? No tośmy z&nbsp;chłopakami jeszcze parę cegieł wyważyli. I&nbsp;wtedy nagle cały ten murek pierdolnął. Wyszło, że za nim jest taka wnęka, nieduża. A&nbsp;w&nbsp;niej więcej kości, to już byliśmy pewni, że ludzkich. Czaszka była, cały szkielet. Nie wygląda zbyt fajnie, jak mam być szczery.</p>

  <p class="tekst-glowny">&ndash;&nbsp;A&nbsp;jak, kurwa, ma wyglądać? Jak szczęśliwy gość hotelowy? Weź ty się, Darek, ogarnij…</p>

  <p class="tekst-glowny">&ndash;&nbsp;Nie no, szefie. Mnie nie chodzi o&nbsp;trupa. Chciałem powiedzieć, że to nie za fajnie wygląda tak… w&nbsp;przenośni. Przecież sam się tam nie zamurował chyba? A&nbsp;skoro nie sam, to znaczy, że ktoś go musiał… &ndash; Przejechał palcem po gardle.</p>

  <p class="tekst-glowny">&ndash;&nbsp;Ktoś go musiał zajebać. Brawo, Darek. Ty chyba powinieneś się do policji zgłosić z&nbsp;taką zdolnością dedukcji. Dobra, idziemy. &ndash; Kowal machnął ręką, rzucając jeszcze pod nosem: &ndash; Będę musiał zadzwonić do Gąsienicy. Pozabija nas wszystkich.</p>

  <p class="tekst-glowny">Nad wejściem wciąż wisiał przekrzywiony i&nbsp;odrapany szyld: Urocza. Kowal znów miał ochotę nerwowo parsknąć śmiechem, ta nazwa zakrawała na niemałą ironię. Gdy zamykające się za nimi drzwi zaskrzypiały przeciągle, a&nbsp;potem trzasnęły, można było odnieść wrażenie, jakby ponury budynek odczuwał radość z&nbsp;wizyty nowego gościa. Była to jednak radość bardzo osobliwa, porównywalna do satysfakcji demona, który czeka przyczajony, aby pochłonąć energię z&nbsp;nowej duszy.</p>

  <p class="tekst-glowny">Demon. Przed oczami nagle stanęła mu matka, która zmarła kilka miesięcy temu po ciężkiej chorobie. Niedługo przed śmiercią odwiedził ją w&nbsp;szpitalu, zaczęli rozmawiać o&nbsp;jakichś błahych rzeczach, byleby uniknąć tematu diagnozy, która nie dawała kobiecie już zbyt wielu dni. „A&nbsp;wiesz, niedługo zaczynam pracę nad nowym projektem. Będziemy remontować hotel, w&nbsp;którym kiedyś pracowałaś”, „Uroczą? &ndash; Matka aż usiadła na łóżku. &ndash; W&nbsp;tym miejscu najpierw przydałyby się egzorcyzmy”. Kowalowi przypomniało się teraz, jak wtedy ją wyśmiał. Po czasie musiał, jak zwykle zresztą, przyznać rodzicielce rację. Czuł się jak egzorcysta bez doświadczenia, który ma przed sobą siedlisko złych duchów, a&nbsp;oczekuje się od niego nie tylko wypędzenia upiorów, ale też uczynienia z&nbsp;ich dawnego domu przytulnego miejsca.</p>

  <p class="tekst-glowny">Gdy zszedł do piwnicy, od razu wyczuł gęstniejącą z&nbsp;minuty na minutę atmosferę. Zamiast typowego dla tej pory dnia dźwięku młotków i&nbsp;wiertarek udarowych słychać było wyłącznie przytłumione rozmowy kilku robotników, którzy zgromadzili się wokół feralnego znaleziska.</p>

  <p class="tekst-glowny">Nisza znajdowała się mniej więcej w&nbsp;połowie piwnicznego korytarza. Zaczynała się przy podłodze, była długa na dwa metry i&nbsp;wysoka mniej więcej na jeden. Miejsce oświetlał teraz ustawiony na statywie budowlany reflektor, którego położenie regulował policjant próbujący dojrzeć dno wnęki. W&nbsp;jarzącym się świetle znalezisko robotników wyglądało jak scenografia makabrycznego przedstawienia. Popękane cegły były porozrzucane, obok leżały łom, jakiś pręt i&nbsp;inne narzędzia, a&nbsp;wewnątrz niszy rażące bielą kości, częściowo pokryte poszarpanym ubraniem.</p>

  <p class="tekst-glowny">&ndash;&nbsp;Dzień dobry. Marcin Kowal, kierownik budowy. &ndash; Wyciągnął rękę w&nbsp;kierunku policjanta.</p>

  <p class="tekst-glowny">Tamten zmierzył go wzrokiem i&nbsp;dopiero po chwili się przywitał:</p>

  <p class="tekst-glowny">&ndash;&nbsp;Komisarz Bernard Jaworski, komenda miejska w&nbsp;Jeleniej Górze. Pracownicy twierdzą, że kuli ścianę akurat w&nbsp;tym miejscu, bo pan im je wskazał. Dlaczego?</p>

  <p class="tekst-glowny">&ndash;&nbsp;To… To pytanie brzmi, jakby pan mnie o&nbsp;coś podejrzewał… &ndash; Kowal niespodziewanie zaczął się jąkać. Rozmowy z&nbsp;mundurowymi zawsze go stresowały, nawet wtedy, gdy nie miał nic na sumieniu.</p>

  <p class="tekst-glowny">&ndash;&nbsp;To standardowe pytanie w&nbsp;takich okolicznościach. Proszę odpowiedzieć.</p>

  <p class="tekst-glowny">&ndash;&nbsp;Cóż, na wyższych kondygnacjach jest nieużywany pion, chcieliśmy go wykorzystać na nowo, ale kończył się znienacka przed parterem. &ndash; Kowal zawiesił głos, widząc nieufne spojrzenie policjanta.</p>

  <p class="tekst-glowny">&ndash;&nbsp;I?</p>

  <p class="tekst-glowny">&ndash;&nbsp;I&nbsp;postanowiliśmy poszukać w&nbsp;piwnicy, czy może jest tu kontynuacja tego urwanego pionu. A&nbsp;ponieważ jesteśmy centralnie na jego wysokości i&nbsp;to właśnie miejsce &ndash; wskazał wnękę &ndash; było podejrzane, pomyślałem, że może tu być kontynuacja przestrzeni pionu.</p>

  <p class="tekst-glowny">&ndash;&nbsp;Dlaczego?</p>

  <p class="tekst-glowny">&ndash;&nbsp;Tak jak mówię, pion jest dokładnie nad nami.</p>

  <p class="tekst-glowny">&ndash;&nbsp;Dlaczego to miejsce wydało się panu podejrzane? &ndash; przerwał mu Jaworski i&nbsp;zanotował coś w&nbsp;kajeciku.</p>

  <p class="tekst-glowny">&ndash;&nbsp;Cegły miały tu inny kolor, były też inaczej ułożone. Wyglądało, jakby ktoś coś zamurował, dość niechlujnie zresztą. Kazałem więc chłopakom sprawdzić, co jest za tą ścianą.</p>

  <p class="tekst-glowny">&ndash;&nbsp;Spodziewał się pan zwłok?</p>

  <p class="tekst-glowny">&ndash;&nbsp;No gdzie! W&nbsp;żadnym wypadku, panie władzo! Mówiłem już przecież, że liczyłem, że tu będzie ten pieprzony pion. &ndash; Kowal po raz pierwszy odważył się rzucić wzrokiem w&nbsp;głąb wnęki. Spojrzał na czaszkę. Gdzieniegdzie pokrywały ją jeszcze fragmenty czegoś, co kiedyś mogło być skórą. Poczuł, jak odbija mu się niedawno zjedzonym obiadem, i&nbsp;zaraz potem zaczął wymiotować. &ndash; Przepraszam… &ndash; wydusił po chwili, gdy torsje ustały. Przyjął od Jaworskiego chusteczkę i&nbsp;otarł usta. &ndash; Ja ni… nigdy nie widziałem martwego człowieka. I&nbsp;do tego w&nbsp;takim stanie.</p>

  <p class="tekst-glowny">&ndash;&nbsp;Kiedyś musi być ten pierwszy raz. &ndash; Funkcjonariusz wzruszył ramionami, po czym spojrzał do notesu. &ndash; Jeden z&nbsp;pracowników twierdzi, że telefonicznie sugerował pan, żeby nie wzywać policji. Dlaczego?</p>

  <p class="tekst-glowny">&ndash;&nbsp;Który tak powiedział?! &ndash; Kowal momentalnie cały się spiął.</p>

  <p class="tekst-glowny">&ndash;&nbsp;To nieistotne. &ndash; Jaworski wbił w&nbsp;niego nieustępliwe spojrzenie. &ndash; Rozumiem, że potwierdza pan, że tak sugerował?</p>

  <p class="tekst-glowny">&ndash;&nbsp;Nie! To znaczy, su… sugerowałem, żeby nie podejmować pochopnych decyzji. Po prostu chciałem najpierw sam to zobaczyć.</p>

  <p class="tekst-glowny">&ndash;&nbsp;Zobaczyć i&nbsp;ewentualnie zalać betonem?</p>

  <p class="tekst-glowny">&ndash;&nbsp;W&nbsp;żadnym wypadku! Ja po prostu boję się… To znaczy, chciałem po… powiedzieć, że nie mogę sobie pozwolić na kolejne opóźnienie. Przecież Gąsienica mnie wtedy zabije.</p>

  <p class="tekst-glowny">&ndash;&nbsp;Gąsienica?</p>

  <p class="tekst-glowny">&ndash;&nbsp;He… Henryk Gąsienica, inwestor.</p>

  <p class="tekst-glowny">Jaworski znów zapisał coś w&nbsp;notesie.</p>

  <p class="tekst-glowny">&ndash;&nbsp;Jeszcze jedno pytanie, proszę się dobrze zastanowić nad odpowiedzią. Czy to pierwsze takie znalezisko na terenie hotelu? A&nbsp;może było już gdzieś coś podobnego, tylko, jak pan to ładnie ujął, postanowił nie podejmować pochopnych decyzji?</p>

  <p class="tekst-glowny">Kowal to otwierał, to zamykał usta, nie mogąc wydusić słowa.</p>

  <p class="tekst-glowny">&ndash;&nbsp;Nic mi na ten temat nie wiadomo &ndash; wysapał wreszcie.</p>

  <p class="tekst-glowny">&ndash;&nbsp;Panu nie wiadomo. Ale nie wyklucza pan, że było?</p>

  <p class="tekst-glowny">&ndash;&nbsp;Jeśli na… nawet, to ja o&nbsp;tym nie wiem! &ndash; Zaczął podnosić głos. &ndash; Czy będę tu jeszcze do czegoś potrzebny? I&nbsp;w&nbsp;ogóle co teraz? Za… zatrzymacie mi budowę, prawda?</p>

  <p class="tekst-glowny">&ndash;&nbsp;Na razie czekamy na techników, zabezpieczą ślady. I&nbsp;na prokuratora, on zdecyduje.</p>

  <p class="tekst-glowny">&ndash;&nbsp;W&nbsp;porządku, czekamy… &ndash; Kowal niespodziewanie spuścił z&nbsp;tonu, napięcie zaczynało go przerastać. Wyciągnął z&nbsp;kieszeni paczkę papierosów. &ndash; Prze… przepraszam. Naprawdę muszę. &ndash; Pstryknął zapalniczką, trzęsący się płomień zdradzał drżenie jego rąk. Zaraz też zreflektował się i&nbsp;wyciągnął pudełko w&nbsp;stronę policjanta. &ndash; Pa… pa… pan władza może też?</p>

  <p class="tekst-glowny">Jaworski początkowo chciał odmówić, ale w&nbsp;końcu wziął papierosa. Chwilę później ukradkiem zapaliło też kilku robotników, którzy dotychczas patrzyli na to wszystko w&nbsp;osłupieniu. Widać było, że nie wiedzą, jak się zachować. Wrócić do pracy? Wyjść na dwór? Oczekiwać na polecenia policjanta albo kierownika?</p>

  <p class="tekst-glowny">Przerwa na papierosa przywróciła złudzenie normalności. Tylko posępne twarze palących i&nbsp;zalegająca w&nbsp;hotelowych wnętrzach cisza zdradzały, że doszło tu do makabrycznego odkrycia.</p>

  <p class="tekst-glowny">Jaworski milczał i&nbsp;cierpliwie czekał. Udawał nieobecnego i&nbsp;zajętego swoimi myślami, ale tak naprawdę dyskretnie obserwował Kowala i&nbsp;robotników. Doskonale wiedział, że czasem milcząc, można wyciągnąć z&nbsp;człowieka więcej informacji, niż zadając setkę przemyślanych pytań. Z&nbsp;każdą kolejną minutą cisza będzie ich coraz bardziej uwierać, pojawią się dyskomfort i&nbsp;potrzeba jej zagłuszenia.</p>

  <p class="tekst-glowny">&ndash;&nbsp;Przeklęte miejsce. Je… Jebany poniemiecki hotel &ndash; wysapał wreszcie Kowal, wypuszczając obłok dymu.&nbsp;&ndash;&nbsp;Wiedziałem, że prędzej czy później znajdę tu coś, z&nbsp;czego będzie syf. Ale żeby trupa od razu? Myśli pan, że długo już tu leży?</p>

  <p class="tekst-glowny">&ndash;&nbsp;Trudno powiedzieć. Skąd miał pan przypuszczenia, że znajdzie tu „coś, z&nbsp;czego będzie syf”? Były wcześniej sygnały, że możecie natknąć się w&nbsp;piwnicy na coś niewygodnego? &ndash; Spojrzał na kierownika budowy. Pierwsza reakcja przesłuchiwanego była najważniejsza.</p>

  <p class="tekst-glowny">&ndash;&nbsp;No wie pan… &ndash; Kowal zawahał się, drapiąc po szyi. &ndash; Mówiło się przecież, że po wojnie ubecy robili tu różne rzeczy. W&nbsp;piwnicy zwłaszcza… Ale skąd miałem wiedzieć, czy to nie są tylko plotki.</p>

  <p class="tekst-glowny">&ndash;&nbsp;Pracownicy twierdzą, że kazał im pan zacierać ślady dawnego więzienia.</p>

  <p class="tekst-glowny">Po twarzy Kowala przebiegł niejasny grymas. Wyciągnął z&nbsp;paczki kolejnego papierosa i&nbsp;odpalił.</p>

  <p class="tekst-glowny">&ndash;&nbsp;Ka… kazałem. &ndash; Znowu zaczął się jąkać. &ndash; To obiekt prywatny, a&nbsp;ja wykonuję polecenia inwestora. Nie złamaliśmy prawa.</p>

  <p class="tekst-glowny">&ndash;&nbsp;A&nbsp;co na to wojewódzki konserwator zabytków?</p>

  <p class="tekst-glowny">&ndash;&nbsp;Oj, po co od razu tak przeklinać… &ndash; Kowal próbował się zaśmiać.</p>

  <p class="tekst-glowny">&ndash;&nbsp;Widzę, że poczucie humoru pana nie opuszcza.</p>

  <p class="tekst-glowny">&ndash;&nbsp;Fa… fasada jest objęta ochroną konserwatora. &ndash; Kierownik budowy momentalnie spoważniał.</p>

  <p class="tekst-glowny">&ndash;&nbsp;Sprawdzimy to.</p>

  <p class="tekst-glowny">&ndash;&nbsp;Ale wnętrza, dzięki Bogu, nie &ndash; uściślił Kowal.</p>

  <p class="tekst-glowny">&ndash;&nbsp;Nie rozumiem?</p>

  <p class="tekst-glowny">&ndash;&nbsp;Musimy zachować pierwotny charakter elewacji, sposób jej wykończenia, kolorystykę. Ale co zrobimy wewnątrz, to już zależy tylko od kreatywności architektów. I&nbsp;możliwości finansowych inwestora.</p>

  <p class="tekst-glowny">&ndash;&nbsp;Czy w&nbsp;piwnicach są jeszcze miejsca, które określiłby pan jako podejrzane? Zamurowane wnęki? Przypuszcza pan istnienie innych urwanych pionów?</p>

  <p class="tekst-glowny">&ndash;&nbsp;O&nbsp;Bo… Bo… Boże. &ndash; Kowalowi aż pociemniało w&nbsp;oczach. &ndash; Przypuszcza pan, że może być ich więcej?</p>

  <p class="tekst-glowny">&ndash;&nbsp;Pionów?</p>

  <p class="tekst-glowny">&ndash;&nbsp;Trupów.</p>

  <p class="tekst-glowny">&ndash;&nbsp;Niczego nie przypuszczam. Pytam, czy są jeszcze jakieś miejsca, które zwróciły pana uwagę?</p>

  <p class="tekst-glowny">&ndash;&nbsp;Na szczęście nie.</p>

  <p class="tekst-glowny">&ndash;&nbsp;Od kiedy kieruje pan remontem hotelu?</p>

  <p class="tekst-glowny">&ndash;&nbsp;Od początku.</p>

  <p class="tekst-glowny">&ndash;&nbsp;To znaczy?</p>

  <p class="tekst-glowny">&ndash;&nbsp;Cztery miesiące.</p>

  <p class="tekst-glowny">W&nbsp;tym momencie na końcu piwnicznego korytarza pokazał się kolejny policjant, prowadzony przez jakiegoś robotnika.</p>

  <p class="tekst-glowny">&ndash;&nbsp;Dzień dobry państwu, komisarz Włodzimierz Chmielewski, komenda… &ndash; urwał, dostrzegając kolegę po fachu. &ndash; Bernard? A&nbsp;co ty tu robisz?</p>

  <p class="tekst-glowny">&ndash;&nbsp;Cześć, Włodek! Przyjechałem, bo było wezwanie.</p>

  <p class="tekst-glowny">&ndash;&nbsp;Dobrze, ale… to mnie szef kazał poprowadzić tę sprawę.</p>

  <p class="tekst-glowny">&ndash;&nbsp;Jasne, ja po prostu… Wiesz przecież, że kiedyś pracowałem na komisariacie w&nbsp;Karpaczu. Jak usłyszałem, że jest trup w&nbsp;Uroczej, nie mogłem sobie darować i&nbsp;nie przyjechać. Zatem jeśli pozwolisz, chętnie ci pomogę.</p>

  <p class="tekst-glowny">&ndash;&nbsp;Dobra, potem pogadamy. Co mamy?</p>

  <p class="tekst-glowny">&ndash;&nbsp;Zwłoki, praktycznie szkielet. Tam leży. &ndash; Wskazał na wnękę za sobą. &ndash; Dotychczas były zamurowane, kierownik budowy twierdzi, że zaczęli kuć ścianę w&nbsp;tym miejscu, bo podejrzewali, że znajdą tam jakiś brakujący kawałek pionu.</p>

  <p class="tekst-glowny">&ndash;&nbsp;Ja ni… ni… niczego nie twierdzę, tak po prostu było! &ndash; zirytował się Kowal, machając ręką z&nbsp;papierosem.</p>

  <p class="tekst-glowny">&ndash;&nbsp;Ale dlaczego pan tu pali? &ndash; Chmielewski zgromił go wzrokiem. &ndash; No szlag mnie zaraz trafi! Won mi z&nbsp;tą fajką, narobisz pan zbędnych śladów na miejscu przestępstwa.</p>

  <p class="tekst-glowny">&ndash;&nbsp;Przecież pan władza też… &ndash; próbował bronić się kierownik budowy, po czym spojrzał na Bernarda. Tamten dawno zdążył już zgasić papierosa i&nbsp;zmierzył Kowala surowym spojrzeniem. Inni robotnicy również skończyli palić wcześniej.</p>

  <p class="tekst-glowny">&ndash;&nbsp;Co też? &ndash; dopytywał Chmielewski.</p>

  <p class="tekst-glowny">&ndash;&nbsp;Nic, już nic…</p>

  <p class="tekst-glowny">&ndash;&nbsp;Kiedy odkryliście szkielet?</p>

  <p class="tekst-glowny">&ndash;&nbsp;Będzie z&nbsp;godzinę temu &ndash; odparł Darek.</p>

  <p class="tekst-glowny">&ndash;&nbsp;Coś ruszaliście? &ndash; Chmielewski wskazał wnękę.</p>

  <p class="tekst-glowny">Pracownicy spojrzeli po sobie niepewnie, sondując, kto powinien odpowiedzieć na pytanie.</p>

  <p class="tekst-glowny">&ndash;&nbsp;Zadzwoniliśmy od razu po kierownika i&nbsp;po władzę, niczego nie dotykaliśmy &ndash; odezwał się kolejny raz Darek.</p>

  <p class="tekst-glowny">&ndash;&nbsp;Pana godność?</p>

  <p class="tekst-glowny">&ndash;&nbsp;Dariusz Dąbrowski.</p>

  <p class="tekst-glowny">&ndash;&nbsp;Pan brał udział w&nbsp;odkryciu?</p>

  <p class="tekst-glowny">&ndash;&nbsp;Tak.</p>

  <p class="tekst-glowny">Chmielewski wyciągnął z&nbsp;kieszeni rękawiczki i&nbsp;podniósł leżący na ziemi łom.</p>

  <p class="tekst-glowny">&ndash;&nbsp;Tym rozwaliliście mur?</p>

  <p class="tekst-glowny">&ndash;&nbsp;Tak, i&nbsp;jeszcze wiertarką udarową… &ndash; Robotnik wskazał leżący pod ścianą sprzęt.</p>

  <p class="tekst-glowny">&ndash;&nbsp;A&nbsp;to? Wpadło wam do środka? &ndash; Chmielewski wskazał pordzewiały pręt, który leżał na granicy wnęki.</p>

  <p class="tekst-glowny">&ndash;&nbsp;Chyba nie. &ndash; Dąbrowski podrapał się po głowie. &ndash; Chłopy, to nasz? &ndash; Kilku robotników przecząco pokręciło głowami. &ndash; No, to nie nasz &ndash; wypowiedział się w&nbsp;imieniu pozostałych.</p>

  <p class="tekst-glowny">&ndash;&nbsp;Zaraz, zaraz! Wcześniej mówiliście mi coś innego. Pytałem już przecież o&nbsp;ten pręt na samym początku po przyjeździe &ndash; wtrącił się znienacka Jaworski, przerzucając strony w&nbsp;notatniku, po czym wbił w&nbsp;nich podejrzliwe spojrzenie. &ndash; Może ustalcie jedną wersję, co?</p>

  <p class="tekst-glowny">&ndash;&nbsp;Nie no, jak to? My nie… &ndash; próbował tłumaczyć się Dąbrowski.</p>

  <p class="tekst-glowny">&ndash;&nbsp;Pręt był wasz, pojawił się kierownik i&nbsp;już nie jest wasz. Bardzo ciekawe.</p>

  <p class="gwiazdka">*</p>

  <p class="tekst-glowny-1-akapit">&ndash;&nbsp;I&nbsp;co o&nbsp;tym wszystkim myślisz, Włodek? &ndash; zaczął Jaworski, gdy wyszli przed hotel. Deszcz przestał padać, ale nisko zawieszone chmury sprawiały, że nastrój pozostawał wyjątkowo posępny.</p>

  <p class="tekst-glowny">&ndash;&nbsp;Co myślę? &ndash; mruknął Chmielewski. &ndash; Za szybko na osądy, ale wydaje mi się, że nie wszyscy powiedzieli całą prawdę.</p>

  <p class="tekst-glowny">&ndash;&nbsp;Masz coś konkretnego na myśli? Chodzi o&nbsp;ten pręt, prawda?</p>

  <p class="tekst-glowny">&ndash;&nbsp;I&nbsp;tak, i&nbsp;nie… &ndash; odparł Chmielewski enigmatycznie. &ndash; Na razie to tylko intuicja…</p>

  <p class="tekst-glowny">&ndash;&nbsp;No jasne, jasne &ndash; machinalnie przytaknął Jaworski.</p>

  <p class="tekst-glowny">Chmielewski potarł wąsy i&nbsp;zawiesił wzrok gdzieś daleko. Spojrzał na zegarek. „Intuicja to osąd niepoparty świadomym rozumowaniem, który prowadzi ludzi naiwnych do popełniania poważnych błędów” &ndash; wykrzyczał mu kiedyś w&nbsp;twarz przełożony, gdy Chmielewski podał uzasadnienie podjęcia jednego z&nbsp;tropów w&nbsp;prowadzonym przez siebie śledztwie.</p>

  <p class="tekst-glowny">Oczywiście intuicja bywała bardzo niebezpieczną bronią dla tego, kto nie umiał się nią posługiwać. Jeśli jednak traktowało się ją z&nbsp;dystansem &ndash; nie jako wyrocznię, ale doradczynię &ndash; stanowiła nieoceniony atut w&nbsp;rękach śledczego. Ta nieuchwytna, wyrafinowana zdolność, rozwijana przez lata pracy, potrafiła ostrzec Chmielewskiego odrobinę prędzej, niż robił to rozum. A&nbsp;w&nbsp;walce ze złem każda sekunda bywała nierzadko na wagę złota.</p>

  <p class="tekst-glowny">&ndash;&nbsp;Skończy się umorzeniem, zobaczysz. Facet leży w&nbsp;tej piwnicy od wielu lat, niczego ciekawego raczej nie ustalimy. &ndash; Jaworski bezskutecznie próbował kontynuować rozmowę. &ndash; Swoją drogą, co sądzisz o&nbsp;kierowniku budowy? Mam na myśli tego jąkającego się.</p>

  <p class="tekst-glowny">Chmielewski milczał zamyślony, jakby był w&nbsp;transie. Zdawało się, że nawet nie usłyszał pytania. Dla Jaworskiego był chodzącą zagadką. Na pierwszy rzut oka mogło wydawać się, że jest znudzony pracą. Na miejscu zdarzenia i&nbsp;podczas przesłuchań rzadko zdradzał jakiekolwiek emocje, chyba że ktoś przeszkadzał mu w&nbsp;obowiązkach. Gdy jednak przychodziło do przełomowych momentów w&nbsp;śledztwie, okazywało się nagle, że ten pozornie niezaangażowany, mrukliwy policjant ma już rozpracowanych kilka hipotez, mnóstwo cennych obserwacji i&nbsp;zaplanowane strategie postępowania na wypadek każdej możliwej sytuacji. I&nbsp;właśnie dlatego był dobrym śledczym: stwarzał pozory niegroźnego mruka, usypiał czujność przeciwnika. Za tą pozą krył się jednak ktoś zupełnie inny.</p>

  <p class="tekst-glowny">&ndash;&nbsp;Na razie sądzę tylko tyle, że bardzo boi się o&nbsp;posadę. I&nbsp;ma moralniaka, trudno powiedzieć dlaczego. Chodzi o&nbsp;te kości czy coś więcej? Kwestia czasu i&nbsp;to rozgryzę.</p>

  <p class="tekst-glowny">&ndash;&nbsp;Ciekawe, jak długo ten trup tam leży. Pewnie od wojny.</p>

  <p class="tekst-glowny">&ndash;&nbsp;Zobaczymy, co znajdą technicy. &ndash; Chmielewski spojrzał na zegarek. &ndash; Długo już tam siedzą.</p>

  <p class="tekst-glowny">&ndash;&nbsp;Skoro tyle lat tam leżał, to pewnie i&nbsp;o&nbsp;wiarygodne ślady będzie ciężko. Czas wiele rzeczy potrafi zatrzeć.</p>

  <p class="tekst-glowny">&ndash;&nbsp;Jedne zatrze, inne wręcz przeciwnie. Wyostrzy. Ale to na pewno nie będzie sprawa z&nbsp;czasów wojny. Kiedy przyjedzie prorok?</p>

  <p class="tekst-glowny">&ndash;&nbsp;Przecież to Bilewicz. Chyba wiesz, jak on pracuje. Zadzwoniłem do niego zaraz po tym, jak tu przyjechałem. Dopytywał, czy na pewno uważam, że koniecznie musi się tu zjawić. Jest zajęty ważnymi rzeczami. &ndash; Jaworski przewrócił oczami. &ndash; Powiedziałem, że stara sprawa, burknął coś, że jeśli zdąży, to przyjedzie.</p>

  <p class="tekst-glowny">&ndash;&nbsp;Formalnie powinien.</p>

  <p class="tekst-glowny">&ndash;&nbsp;Formalnie to wiesz… &ndash; urwał, gdy zauważył nadchodzącego technika kryminalistycznego. &ndash; I&nbsp;co tam?</p>

  <p class="tekst-glowny">&ndash;&nbsp;Powiem wam, że ciekawie.</p>

  <p class="tekst-glowny">&ndash;&nbsp;Płeć? &ndash; zapytał Włodek.</p>

  <p class="tekst-glowny">&ndash;&nbsp;Na gorąco mogę tylko po ubraniu przypuszczać, że mężczyzna. Ale to już sądówka musi ocenić, miednicę i&nbsp;tak dalej. Leży maksymalnie szesnaście lat.</p>

  <p class="tekst-glowny">&ndash;&nbsp;I&nbsp;już by się z&nbsp;niego taki szkielet zrobił? &ndash; wątpił Jaworski.</p>

  <p class="tekst-glowny">&ndash;&nbsp;Człowiek jeszcze za życia jest cholernie skomplikowany, a&nbsp;co dopiero po śmierci &ndash; mruknął Chmielewski.</p>

  <p class="tekst-glowny">&ndash;&nbsp;Dobrze, Włodek, mówisz &ndash; przyznał technik. &ndash; Ze zwłokami nigdy nie wiadomo. Fizjologia życia nadal w&nbsp;wielu aspektach jest dla nas zagadką, a&nbsp;fizjologia umierania i&nbsp;rozkładu to dopiero czarna magia.</p>

  <p class="tekst-glowny">&ndash;&nbsp;Wydawało mi się… &ndash; zaczął Jaworski.</p>

  <p class="tekst-glowny">&ndash;&nbsp;Szesnaście lat to bardzo konkretny osąd &ndash; przerwał mu znienacka Chmielewski. &ndash; Skąd takie szacunki? Miał coś przy sobie, jakieś dokumenty?</p>

  <p class="tekst-glowny">&ndash;&nbsp;Ano tak. Był rachunek za pokój. &ndash; Dopiero teraz zwrócili uwagę na trzymany przez technika woreczek strunowy z&nbsp;jakąś pogniecioną kartką. &ndash; Hotel Pod Złotą Gwiazdą w&nbsp;Kowarach. Pobyt od dwudziestego szóstego do dwudziestego dziewiątego sierpnia, tysiąc dziewięćset dziewięćdziesiąty drugi rok. Pokój jednoosobowy.</p>

  <p class="tekst-glowny">&ndash;&nbsp;Pod Złotą Gwiazdą? Ten hotel w&nbsp;ogóle jeszcze istnieje? &ndash; zastanawiał się Jaworski.</p>

  <p class="tekst-glowny">&ndash;&nbsp;Jak najbardziej. Będziemy musieli tam zajrzeć &ndash; odpowiedział Chmielewski.</p>

  <p class="tekst-glowny">&ndash;&nbsp;Ale to nie wszystko. &ndash; Głos technika zdradzał podniecenie. &ndash; Zwłaszcza w&nbsp;kontekście historii tego miejsca. Otóż wasz denat prawdopodobnie jest Niemcem.</p>

  <p class="tekst-glowny">&ndash;&nbsp;Jak to Niemcem? &ndash; Jaworski potarł skroń.</p>

  <p class="tekst-glowny">&ndash;&nbsp;W&nbsp;jego kurtce znaleźliśmy trochę starych marek.</p>

  <p class="tekst-glowny">&ndash;&nbsp;Waluta, jaką miał przy sobie, nie przesądza jeszcze chyba o&nbsp;narodowości?</p>

  <p class="tekst-glowny">&ndash;&nbsp;Może i&nbsp;nie. Ale uważasz, że Polak miałby przyczepioną do swetra taką flagę? &ndash; Pomachał mu przed oczami kolejnym woreczkiem, z&nbsp;czarno-czerwono-złotą przypinką.</p>

  <p class="tekst-glowny">&ndash;&nbsp;Włodek, wycofuję się z&nbsp;tego, co wcześniej mówiłem &ndash; westchnął Jaworski. &ndash; Zamiast umorzenia może być z&nbsp;tego niezły burdel.</p>

  <p class="tekst-glowny">&ndash;&nbsp;À propos burdelu… &ndash; Chmielewski wskazał wzrokiem limuzynę, która właśnie parkowała na podjeździe przed hotelem kawałek od nich.</p>

  <p class="tekst-glowny">W&nbsp;całej Kotlinie Jeleniogórskiej na tak drogi samochód mogła sobie pozwolić prawdopodobnie tylko jedna osoba &ndash; Henryk Gąsienica.</p>

  <p class="tekst-glowny">Jako pierwszy wysiadł kierowca. Rosły mężczyzna &ndash; jego obcisła bluza uwidaczniała wyhodowane na sterydach mięśnie &ndash; był zapewne jednocześnie ochroniarzem. Okrążył wóz i&nbsp;otworzył drzwi po stronie pasażera.</p>

  <p class="tekst-glowny">&ndash;&nbsp;A&nbsp;wy tu co? &ndash; Gąsienica w&nbsp;idealnie skrojonym jasnym garniturze wysiadł z&nbsp;gracją ze swojego auta. Okularami przeciwsłonecznymi odgarnął do tyłu długie siwiejące włosy.</p>

  <p class="tekst-glowny">&ndash;&nbsp;Dzień dobry może na początek? &ndash; Jaworski uniósł brwi.</p>

  <p class="tekst-glowny">&ndash;&nbsp;Na kawę wpadliśmy, piwnicę pooglądać. &ndash; Głos Chmielewskiego zmienił się momentalnie, był niski i&nbsp;twardy. &ndash; A&nbsp;ty tu co?</p>

  <p class="tekst-glowny">&ndash;&nbsp;Nakazik do oglądania piwnicy jest, jak rozumiem? &ndash; Gąsienica jadowicie się uśmiechnął.</p>

  <p class="tekst-glowny">&ndash;&nbsp;Do takich wezwań nie trzeba nakaziku.</p>

  <p class="tekst-glowny">&ndash;&nbsp;Jakich, kurwa, wezwań?</p>

  <p class="tekst-glowny">&ndash;&nbsp;To ty jeszcze nie wiesz? Trupa masz w&nbsp;piwnicy, kolego. Nasi chłopcy już robią tam imprezę.</p>

  <p class="tekst-glowny">&ndash;&nbsp;Nie jesteśmy kolegami.</p>

  <p class="tekst-glowny">&ndash;&nbsp;To dlaczego zwracasz się do nas na ty? &ndash; Chmielewski zachował kamienny wyraz twarzy.</p>

  <p class="tekst-glowny">&ndash;&nbsp;Ja… &ndash; Gąsienica po raz pierwszy zawiesił głos, po czym spojrzał na zegarek. &ndash; Mój prawnik już tu jedzie.</p>

  <p class="tekst-glowny">&ndash;&nbsp;Świetnie. Zatem zdajesz sobie sprawę, dlaczego tu jesteśmy. Pierwszą formalność mamy więc za sobą. Ten majątek &ndash; Chmielewski wskazał ręką hotel &ndash; odziedziczyłeś po ojcu?</p>

  <p class="tekst-glowny">&ndash;&nbsp;A&nbsp;co to ma za znaczenie?</p>

  <p class="tekst-glowny">&ndash;&nbsp;To ja tu zadaję pytania.</p>

  <p class="tekst-glowny">&ndash;&nbsp;Wolałbym poczekać na prawnika.</p>

  <p class="tekst-glowny">&ndash;&nbsp;Możesz sobie czekać. Ale my nie mamy na to czasu. W&nbsp;takim razie kawa na komendzie? Skoro byliśmy u&nbsp;ciebie, to chyba czas na rewizytę, prawda? &ndash; Chmielewski od samego początku, gdy tylko zobaczył Gąsienicę, miał ochotę dać mu po gębie.</p>

  <p class="tekst-glowny">&ndash;&nbsp;Tak, hotel to spadek po ojcu. &ndash; Inwestor spuścił z&nbsp;tonu. &ndash; Co jeszcze chcecie wiedzieć?</p>

  <p class="tekst-glowny">&ndash;&nbsp;Kiedy wszedł w&nbsp;jego posiadanie? &ndash; Do rozmowy włączył się Jaworski.</p>

  <p class="tekst-glowny">&ndash;&nbsp;W&nbsp;dziewięćdziesiątym pierwszym.</p>

  <p class="tekst-glowny">&ndash;&nbsp;Czyli jeszcze zanim doszło do morderstwa &ndash; skonstatował Bernard.</p>

  <p class="tekst-glowny">&ndash;&nbsp;Jakiego morderstwa? O&nbsp;czym wy pieprzycie?</p>

  <p class="tekst-glowny">Telefon w&nbsp;kieszeni Chmielewskiego zawibrował.</p>

  <p class="tekst-glowny">&ndash;&nbsp;Tak, panie prokuratorze? Ja bym przyjechał. Dokładnie… Są dwa problemy. Trzy, jakby się uprzeć. &ndash; Wymownie spojrzał na Gąsienicę. &ndash; Pierwszy, wstępnie ustaliliśmy, że leży tu szesnaście lat, więc jeszcze się nie przedawniło. A&nbsp;po drugie to delikatna sprawa. Prawdopodobnie obcokrajowiec. Kto? Niemiec. &ndash; Po tych słowach odsunął telefon od ucha, nie chcąc słuchać steku przekleństw rzucanych przez prokuratora. Rozłączył się chwilę później.</p>

  <p class="tekst-glowny">&ndash;&nbsp;Dobrze usłyszałem, że w&nbsp;hotelu znaleziono zwłoki?! A&nbsp;to zagadka… &ndash; Policjanci usłyszeli głos, który dobiegł znienacka zza ich pleców.</p>

  <p class="tekst-glowny">Odwrócili się gwałtownie, mężczyzna z&nbsp;dyktafonem w&nbsp;ręce i&nbsp;aparatem fotograficznym na szyi spoglądał na nich z&nbsp;przejęciem i&nbsp;zaciekawieniem.</p>

  <p class="tekst-glowny">&ndash;&nbsp;Nikt panu nie powiedział, że podsłuchiwanie jest nieeleganckie? &ndash; Chmielewski zmierzył go wzrokiem. &ndash; Co pan tu robi?</p>

  <p class="tekst-glowny">&ndash;&nbsp;Maciej Pałasiński, redakcja „Naszej Jeleniej Góry”. Chciałbym poprosić o&nbsp;komentarz w&nbsp;sprawie makabrycznego odkrycia w&nbsp;hotelu. Potwierdzają panowie, że znalezione ciało należy do obywatela Niemiec?</p>

  <p class="tekst-glowny">&ndash;&nbsp;A&nbsp;skąd pan w&nbsp;ogóle wie o&nbsp;tej sprawie?</p>

  <p class="tekst-glowny">&ndash;&nbsp;Porządny dziennikarz nigdy nie zdradza swoich źródeł. Zresztą jakie to ma znaczenie? Ludzie mają prawo mówić. A&nbsp;czytelnicy mają prawo wiedzieć, co się dzieje w&nbsp;ich okolicy. Ja natomiast zamierzam im tej wiedzy dostarczyć. To mój obowiązek.</p>

  <p class="tekst-glowny">&ndash;&nbsp;A&nbsp;naszym obowiązkiem jest troska o&nbsp;dobro śledztwa &ndash; skontrował błyskawicznie Chmielewski. &ndash; Proszę zatem cierpliwie czekać na oficjalny komunikat rzecznika prasowego naszej komendy albo prokuratury.</p>

  <p class="tekst-glowny">&ndash;&nbsp;Czy istnieją podejrzenia, że ciał w&nbsp;piwnicy może być więcej? &ndash; Pałasiński się nie poddawał. &ndash; Wiążecie tę sprawę z&nbsp;wojenną przeszłością hotelu? Albo z&nbsp;okresem, gdy urzędowała tu bezpieka?</p>

  <p class="tekst-glowny">&ndash;&nbsp;Nie będziemy odpowiadać na żadne pytania.</p>

  <p class="tekst-glowny">&ndash;&nbsp;Proszę chociaż powiedzieć, ile lat miała ofiara? W&nbsp;jaki sposób zginęła? Mężczyzna czy kobieta?</p>

  <p class="tekst-glowny">&ndash;&nbsp;Panie… bądźże pan poważny! Takie rzeczy ustala się podczas sekcji, a&nbsp;nie na podstawie oględzin miejsca zdarzenia. Proszę się douczyć &ndash; westchnął poirytowany Chmielewski. &ndash; A&nbsp;teraz do widzenia.</p>

  <p class="tekst-glowny">Dziennikarz spojrzał na milczącego dotychczas inwestora, który przysłuchiwał się rozmowie z&nbsp;pozornie obojętną miną.</p>

  <p class="tekst-glowny">&ndash;&nbsp;Zatem pytanie do pana Gąsienicy: czy remont hotelu zostanie wstrzymany do czasu wyjaśnienia sprawy? Spodziewają się państwo jeszcze większego opóźnienia, niż zakładano?</p>

  <p class="tekst-glowny">Mężczyźnie momentalnie pociemniało w&nbsp;oczach. Zmrużył je jak drapieżnik oceniający odległość od swojej ofiary.</p>

  <p class="tekst-glowny">&ndash;&nbsp;Wypierdalaj mi stąd &ndash; wysyczał przez zaciśnięte zęby.</p>

  <p class="tekst-glowny">&ndash;&nbsp;Jak pan śmie tak mówić do przedstawiciela mediów? &ndash; Oburzony Pałasiński uniósł brwi.</p>

  <p class="tekst-glowny">&ndash;&nbsp;Powiedziałem: wypierdalaj! Ostrzegam, jeszcze jedno kretyńskie pytanie i&nbsp;on się tobą zajmie. &ndash; Inwestor wskazał głową na swojego ochroniarza, który stał kawałek od nich, przy samochodzie.</p>

  <p class="tekst-glowny">&ndash;&nbsp;Mam prawo pytać! &ndash; Dziennikarz wciąż próbował się stawiać.</p>

  <p class="tekst-glowny">&ndash;&nbsp;A&nbsp;ja mam prawo kazać ci wypierdalać! To jest teren prywatny, rozumiesz? Już cię nie ma!</p>

  <p class="tekst-glowny">&ndash;&nbsp;Czy pana ojciec wiedział o&nbsp;leżącym w&nbsp;piwnicy ciele i&nbsp;dlatego przez tyle lat nie podjął się remontu hotelu?</p>

  <p class="tekst-glowny">Gąsienica zrobił się czerwony ze złości, momentalnie sam doskoczył do dziennikarza.</p>

  <p class="tekst-glowny">&ndash;&nbsp;Słuchaj, śmieciu… Nie mieszaj w&nbsp;to mojego ojca! &ndash; krzyknął i&nbsp;złapał Pałasińskiego za kurtkę.</p>

  <p class="tekst-glowny">&ndash;&nbsp;Ej, panowie, spokój! &ndash; warknął Włodek i&nbsp;razem z&nbsp;Jaworskim zaczęli ich rozdzielać. &ndash; Panie, idź pan sobie, poczekaj na oficjalne oświadczenie &ndash; zwrócił się raz jeszcze do dziennikarza.</p>

  <p class="tekst-glowny">Pałasiński fuknął coś pod nosem, poprawił kurtkę i&nbsp;odwrócił się na pięcie.</p>

  <p class="tekst-glowny">&ndash;&nbsp;Ty tam, czekaj. &ndash; Gąsienica zatrzymał go znienacka. Wciąż dyszał ze złości. &ndash; Jak się nazywasz?</p>

  <p class="tekst-glowny">&ndash;&nbsp;Pałasiński. Maciej &ndash; odparł tamten. Na dnie jego oczu zabłysnął płomyk nadziei, że właściciel hotelu zgodzi się jednak z&nbsp;nim porozmawiać.</p>

  <p class="tekst-glowny">&ndash;&nbsp;Z&nbsp;„Naszej Jeleniej Góry”, dobrze usłyszałem?</p>

  <p class="tekst-glowny">&ndash;&nbsp;Tak.</p>

  <p class="tekst-glowny">&ndash;&nbsp;Jestem głównym reklamodawcą w&nbsp;waszym szmatławcu. Porozmawiam sobie na twój temat z&nbsp;naczelnym przy najbliższej okazji. Maciej Pałasiński, będę pamiętał. A&nbsp;teraz możesz wypierdalać. W&nbsp;podskokach!</p>

  <p class="tytul-podrozdzialu-1-swiatlo-gora">Kowary, 30 czerwca 2008</p>

  <p class="tekst-glowny-1-akapit">&ndash;&nbsp;To wszystko jest jakby wyjęte z&nbsp;baśni braci Grimm &ndash; stwierdził Chmielewski znienacka. Jaworski spojrzał na niego ze zdziwieniem, dotychczas droga upływała im w&nbsp;milczeniu.</p>

  <p class="tekst-glowny">&ndash;&nbsp;Skąd taki pomysł?</p>

  <p class="tekst-glowny">&ndash;&nbsp;I&nbsp;w&nbsp;baśniach, i&nbsp;tutaj mamy brutalną karę. W&nbsp;<span class="tytul-dziela">Czerwonym Kapturku</span> myśliwy rozcina wilkowi brzuch nożycami, a&nbsp;potem wypełnia kamieniami i&nbsp;zaszywa, skazując zwierzę na okrutne męki. W&nbsp;<span class="tytul-dziela">Jasiu i&nbsp;Małgosi</span> dzieci palą czarownicę żywcem w&nbsp;piecu. W&nbsp;baśniach za złe uczynki każdego spotyka kara. Naszemu Niemcowi ktoś również wymierzył surową karę: zamurował go żywcem.</p>

  <p class="tekst-glowny">&ndash;&nbsp;Mnie się wydawało, że ktoś po prostu podrzucił tam ciało. Skąd pomysł, że zamurowano go żywcem?</p>

  <p class="tekst-glowny">&ndash;&nbsp;Ślady we wnęce w&nbsp;hotelu sprawiały wrażenie, jakby ten Niemiec próbował się stamtąd uwolnić. Jeśli ta teza się potwierdzi, to znaczy, że umierał w&nbsp;męczarniach. Pytanie: za co ukarano go tak surowo?</p>

  <p class="tekst-glowny">Jaworski milczał, nie wiedząc, co powiedzieć. Wyjrzał przez okno samochodu. Kowarska starówka, ze swoim oderwaniem od rzeczywistości, nie miała sobie równych. Jej nadgryziona zębem czasu zabudowa ciągnąca się wzdłuż ulicy 1 Maja, a&nbsp;także kolorowe niegdyś kamienice przeglądające się w&nbsp;leniwie płynących wodach Jedlicy sprawiały wrażenie zakurzonej ilustracji ze starej książki. Miasto leżało zaledwie kilkanaście minut drogi od Karpacza i&nbsp;choć liczyło dwa razy więcej mieszkańców, zdawało się zupełnie wyludnione.</p>

  <p class="tekst-glowny">Przejechali przez zabytkową kamienną przeprawę, której od kilkuset lat strzegł Jan Nepomucen. Figura świętego zdobiła każdy szanujący się dolnośląski most &ndash; była charakterystyczna dla tego regionu, podobnie jak krzyże pokutne czy ruiny ewangelickich kościołów.</p>

  <p class="tekst-glowny">&ndash;&nbsp;Niepokoi mnie tylko jedna rzecz… &ndash; Chmielewski podrapał się po wąsie.</p>

  <p class="tekst-glowny">&ndash;&nbsp;Trudno będzie nam wytypować sprawcę przy tak starej sprawie.</p>

  <p class="tekst-glowny">Włodek spojrzał na Jaworskiego, jakby tamten postradał zmysły.</p>

  <p class="tekst-glowny">&ndash;&nbsp;Nie o&nbsp;to chodzi. To wszystko jest zbyt baśniowe, żeby było prawdziwe.</p>

  <p class="tekst-glowny">Zaparkowali przy placu Franciszkańskim. Nawet tu, w&nbsp;sercu starówki, nie było żywego ducha. Deszcz znowu przybrał na sile. Wysiedli i&nbsp;szybkim krokiem ruszyli w&nbsp;stronę hotelu Pod Złotą Gwiazdą. Barokowa fasada z&nbsp;finezyjnie łamanymi gzymsami i&nbsp;podcieniami wyróżniała się na tle staromiejskiej zabudowy. Najbardziej jednak zwracał uwagę fakt, że budynek przypominał młyn &ndash; jego główne skrzydło było przerzucone nad korytem Jedlicy, zupełnie tak jak most, który przed chwilą przejechali.</p>

  <p class="tekst-glowny">Gdy stanęli pod wejściem, Jaworski zapytał:</p>

  <p class="tekst-glowny">&ndash;&nbsp;Włodek, nie daje mi to spokoju. Co miałeś na myśli, mówiąc, że to nie było prawdziwe?</p>

  <p class="tekst-glowny">&ndash;&nbsp;Fantazję wprowadza się do baśni po to, żeby ukryć w&nbsp;jej treści jakąś prawdę. Mam wrażenie, że podobnie jest w&nbsp;przypadku naszej zbrodni: ktoś wprowadził do jej obrazu elementy fikcyjne, chcąc ukryć prawdziwy motyw, bo ten mógłby doprowadzić nas do sprawcy.</p>

  <p class="tekst-glowny">&ndash;&nbsp;Myślisz zatem, że to seryjny? Oni lubią spektakle, pokazowe zabójstwa, wyrafinowane metody…</p>

  <p class="tekst-glowny">&ndash;&nbsp;Wątpię. Gdyby to był seryjny, który zabijał kilkanaście lat temu, raczej trafilibyśmy już też na inne ciała w&nbsp;podobnych okolicznościach. A&nbsp;ja takiej sprawy, jak długo pracuję, nie kojarzę. Myślę natomiast, że ten teatrzyk był przeznaczony dla konkretnego widza. Pytanie tylko, czy dla nas. &ndash; Włodek przystanął. &ndash; A&nbsp;może dla kogoś zupełnie innego? Tego jeszcze nie wiem.</p>

  <p class="tekst-glowny">&ndash;&nbsp;Dobrze, a&nbsp;co według ciebie było fikcją? &ndash; W&nbsp;głosie Jaworskiego pobrzmiewały wątpliwości.</p>

  <p class="tekst-glowny">&ndash;&nbsp;Chociażby to, że tutaj jesteśmy. Ten rachunek z&nbsp;hotelu. To, że ofiara miała go przy sobie… Czy zabójca naprawdę popełniłby tak głupi błąd? &ndash; Włodek cmoknął. &ndash; Są tylko dwa rozwiązania. Zostawił ten rachunek celowo, chcąc wprowadzić nas w&nbsp;błąd. Albo był skończonym idiotą, który popełnia podręcznikowe błędy. To pierwsze wydaje się bardziej prawdopodobne.</p>

  <p class="tekst-glowny">&ndash;&nbsp;Jest chyba jeszcze jedna opcja, może zrobił to w&nbsp;afekcie? I&nbsp;dlatego zapomniał zabrać dokumentów?</p>

  <p class="tekst-glowny">&ndash;&nbsp;W&nbsp;afekcie to można kogoś dźgnąć nożem, Bernard. Zastrzelić. Popchnąć. Ale nie zamurować.</p>

  <p class="gwiazdka">*</p>

  <p class="tekst-glowny-1-akapit">&ndash;&nbsp;Dzień dobry, panowie z&nbsp;wczorajszej rezerwacji? &ndash; Siedząca za kontuarem dziewczyna w&nbsp;eleganckim uniformie czytała jakąś książkę, którą na ich widok zaraz schowała pod ladę. &ndash; Witamy w&nbsp;hotelu Pod Złotą Gwiazdą.</p>

  <p class="tekst-glowny">&ndash;&nbsp;Nie, my z&nbsp;policji. &ndash; Chmielewski wyciągnął blachę.</p>

  <p class="tekst-glowny">&ndash;&nbsp;Ojej… &ndash; Wyćwiczony uśmiech na krótką chwilę zniknął z&nbsp;jej twarzy. &ndash; Coś złego się stało?</p>

  <p class="tekst-glowny">&ndash;&nbsp;Byłaby pani w&nbsp;stanie sprawdzić, kto nocował u&nbsp;was w&nbsp;tym czasie? &ndash; Chmielewski podał jej świstek z&nbsp;terminem, który znaleźli na rachunku denata.</p>

  <p class="tekst-glowny">&ndash;&nbsp;Oczywiście, że mogę… &ndash; urwała, spoglądając na karteczkę. &ndash; Dziewięćdziesiąty drugi? Chyba nie sądzą panowie, że mam w&nbsp;systemie dane sprzed tylu lat?</p>

  <p class="tekst-glowny">&ndash;&nbsp;A&nbsp;księgi meldunkowe?</p>

  <p class="tekst-glowny">&ndash;&nbsp;Od kilku lat nie prowadzimy papierowych ksiąg, wszystko jest w&nbsp;komputerze.</p>

  <p class="tekst-glowny">&ndash;&nbsp;A&nbsp;wcześniejsza dokumentacja? Może jeszcze ją gdzieś trzymacie?</p>

  <p class="tekst-glowny">&ndash;&nbsp;Niestety, nie wiem. &ndash; Bezradnie rozłożyła ręce. &ndash; Może zawołam właścicielkę?</p>

  <p class="tekst-glowny">&ndash;&nbsp;Jeśli jest na miejscu, to prosimy.</p>

  <p class="tekst-glowny">Dziewczyna dygnęła i&nbsp;zniknęła na zapleczu. Wróciła po kilku minutach.</p>

  <p class="tekst-glowny">&ndash;&nbsp;Pani Krystyna zaprasza do siebie. Tu jest jej gabinet. &ndash; Zanim zdążyła wskazać na drzwi obok recepcji, już stała w&nbsp;nich starsza kobieta w&nbsp;wytwornej bordowej sukience.</p>

  <p class="tekst-glowny">&ndash;&nbsp;Dzień dobry panom. Krystyna Sterlich. &ndash; Zrobiła zapraszający gest ręką. &ndash; Proszę, porozmawiajmy u&nbsp;mnie.</p>

  <p class="tekst-glowny">Chwilę później siedzieli już w&nbsp;głębokich skórzanych fotelach przed zabytkowym biurkiem. Właścicielka usiadła po jego drugiej stronie. Za jej plecami z&nbsp;wielkiego olejnego obrazu spoglądał na nich jakiś ponury mężczyzna w&nbsp;staromodnym płaszczu.</p>

  <p class="tekst-glowny">&ndash;&nbsp;A&nbsp;więc czemu zawdzięczam tę wizytę? Może kawy? &ndash; zapytała, stykając ręce opuszkami palców. Barwa głosu, intonacja i&nbsp;gesty Krystyny Sterlich pełne były niewymuszonej elegancji i&nbsp;idealnie pasowały do szlachetnych rysów jej twarzy, jakby całe ciało kobiety mówiło: „Pochodzę z&nbsp;arystokratycznej rodziny”.</p>

  <p class="tekst-glowny">&ndash;&nbsp;Dziękujemy, proszę nie robić sobie kłopotu. Czy zachowała pani może księgi meldunkowe z&nbsp;dziewięćdziesiątego drugiego roku?</p>

  <p class="tekst-glowny">&ndash;&nbsp;Och. &ndash; Zaśmiała się teatralnie, odgarniając spadający na czoło kosmyk. Włosy miała siwe, a&nbsp;przy tym wyjątkowo gęste i&nbsp;długie. &ndash; Oczywiście, że nie.</p>

  <p class="tekst-glowny">Policjanci wymienili spojrzenia.</p>

  <p class="tekst-glowny">&ndash;&nbsp;Prawo nie wymaga od hotelarzy przechowywania danych gości przez tyle lat &ndash; kontynuowała Sterlich. &ndash; Najdłuższy okres dotyczy sytuacji, gdy za pobyt była wystawiona faktura. Wtedy dokumenty przechowujemy bodajże przez sześć lat. Ale nie przez szesnaście, bądźmy poważni. Gdzie miałabym trzymać te wszystkie dane? I&nbsp;przede wszystkim po co?</p>

  <p class="tekst-glowny">&ndash;&nbsp;Rozumiemy. &ndash; Jaworski już chciał zbierać się do wyjścia. &ndash; Nie będziemy zatem…</p>

  <p class="tekst-glowny">&ndash;&nbsp;Młodzi dziś są tacy niecierpliwi. &ndash; Gestem nakazała mu pozostać w&nbsp;fotelu, po czym pociągnęła łyk ze stojącej przed nią porcelanowej filiżanki. &ndash; Kto powiedział, że nie będę w&nbsp;stanie wam pomóc?</p>

  <p class="tekst-glowny">&ndash;&nbsp;Przecież nie ma pani ksiąg.</p>

  <p class="tekst-glowny">&ndash;&nbsp;Ale mam pamięć. &ndash; Zamyśliła się, marszcząc czoło. &ndash; Nieskromnie dodam, że bardzo dobrą. Może jednak wypiją panowie ze mną kawę? Do naszego hotelu jest dostarczana bezpośrednio z&nbsp;lokalnej palarni, wyjątkowo głęboki smak. Gorzki, szatański wręcz. Na pewno jeszcze nigdy takiej panowie nie pili.</p>

  <p class="tekst-glowny">&ndash;&nbsp;Dziękujemy &ndash; powtórzył Chmielewski.</p>

  <p class="tekst-glowny">&ndash;&nbsp;Cóż, wasza strata. &ndash; Rozłożyła ręce, po czym zawiesiła wzrok na jednym ze swoich pierścionków. &ndash; Zatem do sedna. Chcieli panowie zobaczyć księgi z&nbsp;tysiąc dziewięćset dziewięćdziesiątego drugiego, a&nbsp;więc zapewne zamierzają też zapytać mnie o&nbsp;Hermanna Mohla. Niemca, który był tu przez kilka dni, pod koniec sierpnia.</p>

  <p class="tekst-glowny">&ndash;&nbsp;Skąd pani wie, o&nbsp;kogo chcemy pytać? &ndash; zdziwił się Jaworski.</p>

  <p class="tekst-glowny">&ndash;&nbsp;Och, to oczywiste. Od kiedy przejęłam hotel po świętej pamięci ojcu &ndash; odwróciła na moment głowę w&nbsp;stronę zawieszonego za biurkiem portretu &ndash; tylko raz zdarzyło mi się, żeby gość przepadł jak kamień w&nbsp;wodę i&nbsp;przez tyle lat się nie odnalazł. To było właśnie w&nbsp;dziewięćdziesiątym drugim. Muszę przyznać, że wtedy nie znałam się jeszcze na swojej pracy tak dobrze. A&nbsp;raczej na ludziach się nie znałam, bo przecież hotelarstwo, goszczenie obcych, to przede wszystkim trudna do opanowania sztuka obcowania z&nbsp;ludźmi różnego pokroju. W&nbsp;dziewięćdziesiątym drugim goście potrafili mnie jeszcze zaskoczyć, chociażby znikając, jak wspomniany Mohl. Teraz śmiem twierdzić, że nic już nie jest w&nbsp;stanie mnie zdziwić.</p>

  <p class="tekst-glowny">&ndash;&nbsp;Aż tak dobrze zapamiętała pani tę sprawę, że po tylu latach jest w&nbsp;stanie wymienić nazwisko gościa?</p>

  <p class="tekst-glowny">&ndash;&nbsp;Oczywiście. Hotelarze mają z&nbsp;gośćmi podobnie jak nauczyciele z&nbsp;uczniami: nazwiska tych szczególnych pamiętają przez lata. Zresztą szukali go wtedy wasi starsi koledzy, przesłuchiwali mnie dwa razy, nazwisko Mohl odmieniali przez wszystkie siedem przypadków. Były różne hipotezy, jak, gdzie, kiedy i&nbsp;dlaczego miałby zniknąć. Że uciekł, bo chciał zmienić tożsamość, albo że już wcześniej miał fałszywe papiery, lecz ktoś go zdekonspirował i&nbsp;tak dalej… Ale prawda jest taka, że ja już wtedy przeczuwałam, że on po prostu nie żyje. Tacy ludzie nie znikają w&nbsp;ten sposób, to mi do niego nie pasowało. Mówiłam to policji, ale, z&nbsp;całym szacunkiem, mam wrażenie, że moje przeczucia nikogo wtedy nie interesowały. Jak widać, miałam rację &ndash; powiedziała, unosząc jeden kącik ust. Dyskretny znak satysfakcji.</p>

  <p class="tekst-glowny">&ndash;&nbsp;A&nbsp;więc uważa pani, że mężczyzna nie żyje? &ndash; Chmielewski potarł wąsa.</p>

  <p class="tekst-glowny">&ndash;&nbsp;Proszę darować sobie te niedorzeczne pytania. Wy już to wiecie, a&nbsp;ja od dawna przeczuwałam. Grajmy zatem w&nbsp;otwarte karty, bez tych policyjnych podchodów.</p>

  <p class="tekst-glowny">&ndash;&nbsp;Skąd pewność, co wiemy?</p>

  <p class="tekst-glowny">&ndash;&nbsp;Cóż, połączyłam kropki. W&nbsp;Uroczej, czyli dawnym hotelu Sanssouci, znaleźli dzisiaj ciało Niemca, u&nbsp;mnie w&nbsp;dziewięćdziesiątym drugim zaginął gość z&nbsp;Niemiec. Przychodzicie do mnie i&nbsp;dopytujecie o&nbsp;księgi meldunkowe z&nbsp;dziewięćdziesiątego drugiego. Nie trzeba być Sherlockiem Holmesem, żeby domyślić się, że szukacie informacji o&nbsp;moim drogim Mohlu.</p>

  <p class="tekst-glowny">&ndash;&nbsp;Skąd pani wie o&nbsp;znalezisku z&nbsp;Uroczej? &ndash; Chmielewski zmarszczył brwi. Był coraz bardziej zaskoczony nieoczekiwanym przebiegiem tej rozmowy.</p>

  <p class="tekst-glowny">&ndash;&nbsp;Och, z&nbsp;tajnego źródła. &ndash; Złożyła usta w&nbsp;dzióbek, po czym wskazała na stojący w&nbsp;rogu pomieszczenia komputer. &ndash; Nazywa się internet. Czytałam przed chwilą najnowsze doniesienia na „Naszej Jeleniej Górze”.</p>

  <p class="tekst-glowny">Chmielewski wypuścił powietrze nosem.</p>

  <p class="tekst-glowny">&ndash;&nbsp;Ten dziennikarz już zaczął rozkręcać aferę… &ndash; westchnął poirytowany.</p>

  <p class="tekst-glowny">&ndash;&nbsp;Cóż, takie mamy czasy. &ndash; Krystyna Sterlich znów teatralnie rozłożyła ręce, po czym wygodniej rozsiadła się na swoim krześle. &ndash; Czy mają panowie do mnie jeszcze jakieś pytania? Może tym razem bardziej konkretne?</p>

  <p class="tekst-glowny">&ndash;&nbsp;Ja mam. &ndash; Jaworski włączył się do rozmowy. &ndash; Powiedziała pani: moim drogim Mohlem? Znaliście się bliżej?</p>

  <p class="tekst-glowny">&ndash;&nbsp;Nie, proszę pana. Zastosowałam w&nbsp;tym momencie ironię. Tamta sprawa z&nbsp;zaginięciem odbiła się na reputacji mojego hotelu. I&nbsp;mojego nazwiska, w&nbsp;końcu mnie też przez moment podejrzewano. Dziedziczka Sterlich zabiła bogatego gościa z&nbsp;Niemiec dla kasy. A&nbsp;co to są, Kowary czy Twin Peaks? Bądźmy poważni. A&nbsp;ja jestem może Norma Bates, żebym miała tak nierówno pod sufitem? Błagam, kto normalny w&nbsp;to uwierzy? &ndash; Zawiesiła głos, jakby oczekiwała od policjantów odpowiedzi. &ndash; À&nbsp;propos reputacji, jeśli mogę zapytać… Uprzedzam od razu, że ze zwyczajnej ciekawości. Jak zniósł to Heniek Gąsienica? W&nbsp;skali od jednego do dziesięciu, w&nbsp;jak wielki wpadł szał? &ndash; Znów ten sam, dyskretnie uniesiony kącik ust.</p>

  <p class="tekst-glowny">&ndash;&nbsp;Co pamięta pani z&nbsp;czasu, gdy doszło do zaginięcia Mohla? &ndash; Chmielewski zignorował jej pytanie.</p>

  <p class="tekst-glowny">&ndash;&nbsp;Czyli dziesięć, rozumiem.</p>

  <p class="tekst-glowny">Chmielewski westchnął, po czym wbił w&nbsp;nią wzrok i&nbsp;cierpliwie czekał. Złośliwy uśmieszek po chwili zniknął z&nbsp;twarzy kobiety. Nie spuściła jednak wzroku, patrzyli sobie w&nbsp;oczy głęboko, testując swoją pewność siebie.</p>

  <p class="tekst-glowny">&ndash;&nbsp;Mohl przyjechał pod koniec sierpnia, na kilka dni, datę panowie już mają &ndash; zaczęła znienacka, wciąż utrzymując kontakt wzrokowy z&nbsp;Chmielewskim. &ndash; Jego pobyt opłaciła jeleniogórska biblioteka, bo to był pisarz, ponoć znany w&nbsp;Niemczech. Miał tu odbyć jakieś spotkanie autorskie. To będzie proste do sprawdzenia. Nie wrócił do swojego pokoju na ostatnią noc, z&nbsp;piątku na sobotę, nie pojawił się też na śniadaniu. &ndash; Wreszcie odwróciła spojrzenie. &ndash; Tego dnia kilka razy dzwonił do hotelu ktoś z&nbsp;Niemiec. To były jeszcze czasy, gdy często siedziałam w&nbsp;recepcji, dlatego pamiętam.</p>

  <p class="tekst-glowny">&ndash;&nbsp;W&nbsp;dniu zaginięcia? &ndash; dopytywał Jaworski. &ndash; Kto dokładnie dzwonił?</p>

  <p class="tekst-glowny">&ndash;&nbsp;A&nbsp;który dzień według pana jest dniem zaginięcia? &ndash; skontrowała Sterlich. &ndash; Ja podaję tylko fakty: z&nbsp;hotelu wyszedł w&nbsp;piątek rano, ktoś telefonował w&nbsp;sobotę. Czy zaginął w&nbsp;piątek po południu, w&nbsp;nocy, czy w&nbsp;sobotę rano, skąd mam to wiedzieć? Wasza rola, żeby to ustalić.</p>

  <p class="tekst-glowny">&ndash;&nbsp;Dobrze, proszę kontynuować. &ndash; Jaworski zignorował złośliwość.</p>

  <p class="tekst-glowny">&ndash;&nbsp;Dzwonił ktoś z&nbsp;rodziny, mężczyzna. Być może brat? Nie jestem pewna. Zresztą moją znajomość języka niemieckiego określiłabym jako średnią, a&nbsp;zatem mogłam coś źle zrozumieć. Niemniej jegomość bardzo chciał rozmawiać z&nbsp;Mohlem. Tłumaczyłam mu, że pana Hermanna nie ma w&nbsp;hotelu, że nie wrócił na noc. Mężczyzna nie wydawał się szczególnie przejęty tym faktem, ale zadeklarował, że w&nbsp;takim razie zadzwoni później. Przyszło popołudnie, czas wymeldowania dawno minął, a&nbsp;Mohla nadal nie było. W&nbsp;międzyczasie telefonował kilka razy ten krewny z&nbsp;Niemiec. Pamiętam, że był już wyraźnie zaniepokojony.</p>

  <p class="tekst-glowny">&ndash;&nbsp;Nie zadzwoniła pani na policję?</p>

  <p class="tekst-glowny">W&nbsp;odpowiedzi kobieta parsknęła teatralnym śmiechem.</p>

  <p class="tekst-glowny">&ndash;&nbsp;Panowie są bardzo dowcipni. A&nbsp;kogo to by w&nbsp;tamtych latach zainteresowało? Wzięłam po prostu zapasowy klucz i&nbsp;poszłam do pokoju Mohla. Czterdzieści dwa, pamiętam do dziś. Jedna ze sprzątaczek twierdzi, że ten pokój jest przez Niemca przeklęty. Bzdura, proszę panów. Mój najlepszy apartament. Znajduje się nad głównym wejściem, z&nbsp;balkonem, widokiem na góry i&nbsp;starówkę. Weszłam tam wtedy. Okazało się, że wszystkie rzeczy Mohla nadal są u&nbsp;nas. Przyznaję, i&nbsp;mnie udzieliło się podenerwowanie…</p>

  <p class="tekst-glowny">&ndash;&nbsp;I&nbsp;nadal nie zgłosiła pani… &ndash; próbował przerwać jej Jaworski.</p>

  <p class="tekst-glowny">&ndash;&nbsp;…więc nie zostało mi już nic innego, jak zadzwonić na komisariat w&nbsp;Kowarach &ndash; kontynuowała niewzruszonym głosem. &ndash; Zostałam, jak mogą się panowie domyślać, kompletnie zignorowana. Policjant, z&nbsp;którym rozmawiałam, dopytał mnie tylko, czy pokój został opłacony. Przytaknęłam, na co on stwierdził, że nie rozumie, czym zatem się martwię, skoro kasa się zgadza. I&nbsp;kazał zgłosić się w&nbsp;poniedziałek, jeśli do tego czasu Mohl nie wróci. Ale w&nbsp;niedzielę znów zaczął dzwonić ten jegomość z&nbsp;Niemiec. Nakreśliłam mu więc, jak sprawy się mają: że Mohla dalej nie ma, że zostawił swoje rzeczy, a&nbsp;ja bezskutecznie próbowałam zgłosić sprawę odpowiednim służbom. Ten ktoś zdenerwował się, że polska policja nic z&nbsp;tym nie robi. Myślę, że był nie byle kim… &ndash; Zawiesiła głos i&nbsp;sięgnęła po telefon. &ndash; Madziu? Zrób mi jeszcze jedną kawę. Nie, panowie nie chcą. Niestety.</p>

  <p class="tekst-glowny">&ndash;&nbsp;Skąd wniosek, że krewny Mohla był „nie byle kim”? &ndash; dopytał Chmielewski.</p>

  <p class="tekst-glowny">&ndash;&nbsp;Bo kilka godzin później zjawiła się u&nbsp;mnie policja. Nie oszukujmy się, nie byliby tak wspaniałomyślni, gdyby nie jakieś naciski z&nbsp;góry. Domniemywam więc, że ten dzwoniący musiał gdzieś interweniować, żeby policja wzięła się do roboty. Nie było jednak żadnych fajerwerków. Panowie sprawdzili pokój, zadali mi klasyczne pytania, zabrali jego rzeczy i&nbsp;odjechali. Potem miałam jeszcze jedno przesłuchanie. Pytali mnie, czy rozpoznaję młodego mężczyznę, który ponoć był w&nbsp;tej sprawie podejrzany. Chcieli wiedzieć, czy pojawiał się w&nbsp;hotelu w&nbsp;czasie pobytu Mohla, czy o&nbsp;niego pytał. Odpowiedziałam zgodnie z&nbsp;prawdą, że nie kojarzę nikogo takiego. I&nbsp;tyle. Przez kolejnych szesnaście lat, aż do dzisiaj, nic się nie działo. A&nbsp;przynajmniej mnie nic o&nbsp;tym nie wiadomo.</p>
</div>


<div class="t-p" id="calibre_link-7">
  <h1 title="Rozdział IV. Grzechy młodości" class="toc"><a href="#calibre_link-34" class="calibre5"><img alt="" src="images/000002.jpg" class="calibre4" /></a><a href="#calibre_link-34" class="calibre5"><br class="calibre6" /></a><a href="#calibre_link-34" class="calibre5">Rozdział IV. Grzechy młodości</a></h1>

  <p class="tekst-glowny-1-akapit">[…] Jesteśmy</p>

  <p class="tekst-glowny-1-akapit">Wciąż zagrożeni, zmywajmy więc z&nbsp;siebie</p>

  <p class="tekst-glowny-1-akapit">Ślady podejrzeń strumieniami pochlebstw;</p>

  <p class="tekst-glowny-1-akapit">Twarze jak maski serc niech ukrywają,</p>

  <p class="tekst-glowny-1-akapit">Co w&nbsp;nich tkwi na dnie.</p>

  <p class="tekst-glowny-podpis-1-swiatlo-gora">William Shakespeare, <span class="tytul-dziela">Makbet</span><sup class="g2"><a href="#calibre_link-35" id="calibre_link-87" class="calibre7">6</a></sup></p>

  <p class="tytul-podrozdzialu-1-swiatlo-gora">Jagniątków, 1 lipca 2008</p>

  <p class="tekst-glowny-1-akapit">Jagniątków tworzyły głównie przedwojenne domy, rozrzucone na stromych zboczach gór opadających w&nbsp;kierunku Wrzosówki. Po wyjątkowo chłodnej nocy okolicę spowijała mgła radiacyjna. Rozciągała się pomiędzy starymi zabudowaniami niczym wata zahaczona o&nbsp;świerkowe gałęzie. W&nbsp;przeciwieństwie do zimowych mgieł &ndash; gęstych, upiornych i&nbsp;wymieszanych ze smogiem, ta była czysta, delikatna i&nbsp;ulotna. Gdy tylko słońce na dobre zajrzy w&nbsp;chłodne zakamarki osady, po cienkim woalu nie zostanie nawet ślad.</p>

  <p class="tekst-glowny">Jaworski i&nbsp;Chmielewski wczoraj wieczorem, zaraz po powrocie z&nbsp;hotelu Pod Złotą Gwiazdą, odszukali i&nbsp;przejrzeli akta sprawy Hermanna Mohla z&nbsp;dziewięćdziesiątego drugiego roku. Według dokumentów wiele poszlak wskazywało, że za zaginięciem Niemca może stać Jacek Węglorz &ndash; wtedy student historii, teraz kustosz muzeum Gerharta Hauptmanna. Ponieważ odnalezienie zwłok sprawiło, że śledztwo zostało wznowione, policjanci postanowili na początek ponownie porozmawiać z&nbsp;głównym podejrzanym sprzed lat.</p>

  <p class="tekst-glowny">Zatrzymali się na dużym parkingu przy Michałowickiej, kawałek od muzeum. Nie chcąc wzbudzać sensacji, nie podjechali radiowozem pod sam dom Hauptmanna.</p>

  <p class="tekst-glowny">&ndash;&nbsp;Kto by pomyślał, że muzealnik z&nbsp;Jagniątkowa może mieć coś wspólnego z&nbsp;naszym denatem z&nbsp;hotelu… &ndash; zaczął Włodek, obserwując z&nbsp;daleka park, który otaczał willę noblisty. Spomiędzy bujnej zieleni drzew wyzierała sylwetka bajkowego pałacyku, którego biel stapiała się z&nbsp;kolorem płożącej się po ziemi porannej mgły, tak jakby dom lewitował wśród otaczającej go roślinności.</p>

  <p class="tekst-glowny">&ndash;&nbsp;To przecież historyk, oni są nieprzewidywalni. &ndash; Jaworski wzruszył ramionami. &ndash; Naczytał się w&nbsp;tych swoich książkach, pewne sprawy wziął za bardzo na serio i&nbsp;postanowił sam wymierzyć dziejową sprawiedliwość. Mało to już było takich jak on?</p>

  <p class="tekst-glowny">&ndash;&nbsp;Niby tak. Mimo to nie jestem przekonany, że będziemy rozmawiać z&nbsp;potencjalnym sprawcą.</p>

  <p class="tekst-glowny">&ndash;&nbsp;Przecież czytałeś wczoraj akta z&nbsp;dziewięćdziesiątego drugiego. Jacek Węglorz ewidentnie wtedy kłamał. Na dodatek miał motyw.</p>

  <p class="tekst-glowny">&ndash;&nbsp;To prawda, miał. Ale dowodów nie było.</p>

  <p class="tekst-glowny">&ndash;&nbsp;Bo nie było ciała. A&nbsp;teraz jest. Wiesz zresztą, jak wtedy pracowała policja.</p>

  <p class="tekst-glowny">&ndash;&nbsp;Tak &ndash; mruknął Włodek. &ndash; I&nbsp;dlatego tym bardziej myślę, że gdyby cokolwiek na niego mieli, toby go bardziej przycisnęli.</p>

  <p class="tekst-glowny">&ndash;&nbsp;Nie cisnęli, bo ich nikt nie cisnął, proste. To nie była przecież na tamte lata medialna sprawa. Kogo interesował wtedy jakiś zaginiony emeryt z&nbsp;Niemiec? Gdyby to była kwestia Polaka, albo przynajmniej chodziłoby o&nbsp;jakąś grubą zbrodnię, gwałt, rabunek, seryjnego, to wszystkie media by się tym interesowały, a&nbsp;policja czułaby presję. A&nbsp;w&nbsp;tamtej sprawie? Nikt nie poświęciłby temu zdarzeniu nawet dwóch zdań w&nbsp;podrzędnej lokalnej gazecie.</p>

  <p class="tekst-glowny">&ndash;&nbsp;Swoją drogą, trzeba będzie uważać na tego dziennikarzynę. Widać, że zwęszył sensację. Bo sam w&nbsp;sobie zaginiony emeryt z&nbsp;Niemiec może i&nbsp;nie brzmi jak hasło na nagłówek, ale zamurowane zwłoki sprzed lat już tak.</p>

  <p class="tekst-glowny">&ndash;&nbsp;I&nbsp;szalony historyk z&nbsp;Jagniątkowa. On też będzie ludzi interesować.</p>

  <p class="tekst-glowny">&ndash;&nbsp;Nie zamierzam wyrokować, czy jest szalony, dopóki go nie poznam. Sprawdźmy, czy jest na miejscu &ndash; zarządził Włodek i&nbsp;wyciągnął telefon. &ndash; Halo? Dom Hauptmanna? Dzień dobry. Czy kustosz muzeum jest już w&nbsp;pracy? Tak? Ach, za chwilę zacznie oprowadzać wycieczkę. Nie, nie trzeba nic przekazywać, dziękuję za informację. &ndash; Rozłączył się i&nbsp;spojrzał na Jaworskiego. &ndash; Dobra, wchodzimy.</p>

  <p class="gwiazdka">*</p>

  <p class="tekst-glowny-1-akapit">Jacek Węglorz przywitał pierwszą poranną grupę turystów. Z&nbsp;właściwą dla siebie ekscytacją i&nbsp;zaangażowaniem zaczął snuć opowieść o&nbsp;pełnym przygód i&nbsp;skandali życiu Gerharta Hauptmanna. Nieustannie machał przy tym rękami, wskazując kolejne szczegóły wyjątkowego wnętrza pałacu pisarza i&nbsp;opowiadając o&nbsp;trasie zwiedzania.</p>

  <p class="tekst-glowny">&ndash;&nbsp;Muszą państwo wiedzieć, że Gerhart Hauptmann zamieszkał w&nbsp;tym domu w&nbsp;tysiąc dziewięćset pierwszym roku, ale podziwiane przez was teraz słynne malowidła, które zdobią Halę Rajską, powstały ponad dwadzieścia lat później. Prace ukończono w&nbsp;tysiąc dziewięćset dwudziestym drugim, wypadała wtedy dziesiąta rocznica przyznania Hauptmannowi Nagrody Nobla i&nbsp;jednocześnie jego sześćdziesiąte urodziny… &ndash; Kustosz urwał znienacka, widząc wchodzących do muzeum policjantów. &ndash; Dzień dobry! Panowie też na zwiedzanie?</p>

  <p class="tekst-glowny">&ndash;&nbsp;Dzień dobry. Pan Jacek Węglorz? &ndash; zaczął Chmielewski.</p>

  <p class="tekst-glowny">&ndash;&nbsp;Tak. &ndash; Uśmiech zniknął z&nbsp;twarzy kustosza. &ndash; Coś się stało?</p>

  <p class="tekst-glowny">&ndash;&nbsp;Komisarz Włodzimierz Chmielewski. Chcielibyśmy z&nbsp;panem porozmawiać.</p>

  <p class="tekst-glowny">&ndash;&nbsp;Dobrze, nie ma problemu. Jeśli tylko moja wiedza może się wam do czegoś przydać, to z&nbsp;przyjemnością. Ale wie pan, nie zapowiedzieliście się wcześniej, a&nbsp;ja teraz mam wycieczkę. &ndash; Węglorz podrapał się po głowie zakłopotany, wskazując turystów. &ndash; Najpierw muszę państwa oprowadzić. Zwiedzający nie mogą przecież czekać.</p>

  <p class="tekst-glowny">&ndash;&nbsp;My też nie możemy.</p>

  <p class="tekst-glowny">&ndash;&nbsp;No dobrze, jeśli to takie pilne, to zapraszam do mnie, do gabinetu na piętrze. Jowita ze sklepiku zaraz zrobi panom kawy, proszę mi dać godzinkę, będę się uwijał.</p>

  <p class="tekst-glowny">W&nbsp;tym momencie na antresoli pokazała się jedna z&nbsp;pracowniczek muzeum, niosła jakieś papiery do sekretariatu.</p>

  <p class="tekst-glowny">&ndash;&nbsp;Karolinko! &ndash; zawołał w&nbsp;jej kierunku Węglorz. &ndash; Mogłabyś oprowadzić państwa policjantów po wystawie czasowej na piętrze? Nie chcę, żeby panowie się nudzili i&nbsp;tracili czas. A&nbsp;musicie wiedzieć, że mamy teraz fantastyczne grafiki i&nbsp;obrazy Paula Austa, wyjątkowego artysty z&nbsp;Sobieszowa. To pierwsza w&nbsp;historii tak duża wystawa poświęcona temu malarzowi, właśnie Karolina odpowiadała za jej organizację…</p>

  <p class="tekst-glowny">&ndash;&nbsp;Przykro mi, ale pan chyba źle nas zrozumiał. &ndash; Chmielewski był zmuszony przerwać historykowi. &ndash; Zabieramy pana na komisariat. Teraz.</p>

  <p class="tekst-glowny">&ndash;&nbsp;Ale co się stało?</p>

  <p class="tekst-glowny">&ndash;&nbsp;Nie będziemy tutaj o&nbsp;tym rozmawiać.</p>

  <p class="tekst-glowny">Węglorz momentalnie zmienił wyraz twarzy. Skrzyżował ręce na piersi i&nbsp;głęboko zaczerpnął powietrza.</p>

  <p class="tekst-glowny">&ndash;&nbsp;Właśnie, że będziemy &ndash; odparł. &ndash; Nie pójdę, póki nie dowiem się, o&nbsp;co chodzi.</p>

  <p class="tekst-glowny">&ndash;&nbsp;Chodzi o&nbsp;sprawę zaginięcia Hermanna Mohla, na pewno pan pamięta &ndash; rzucił Jaworski, chcąc zakończyć zbędną dyskusję.</p>

  <p class="tekst-glowny">Kustosz szybko zamrugał oczami i&nbsp;zaczął pocierać rękami ramiona, jakby nagle zrobiło mu się zimno.</p>

  <p class="tekst-glowny">&ndash;&nbsp;Pamiętam &ndash; wydusił po chwili. &ndash; Ale ja już wtedy wszystko wam powiedziałem. Nie mam z&nbsp;tą sprawą nic wspólnego! Zresztą po co do tego znowu wracacie?</p>

  <p class="tekst-glowny">&ndash;&nbsp;Wystąpiły nowe okoliczności. Proszę z&nbsp;nami.</p>

  <p class="tekst-glowny">Węglorz powiódł wzrokiem po zwiedzających, którzy przyglądali się ich wymianie zdań z&nbsp;rosnącym zaintrygowaniem. „Boże, co za wstyd…” &ndash; to była jedyna myśl, jaką miał w&nbsp;tym momencie.</p>

  <p class="tekst-glowny">&ndash;&nbsp;Ale co z&nbsp;turystami? &ndash; zapytał rozpaczliwie. Jego spojrzenie zgasło, jakby ktoś pozbawił go resztek energii.</p>

  <p class="tekst-glowny">&ndash;&nbsp;Poradzą sobie &ndash; westchnął Jaworski poirytowany. &ndash; Wyjdzie pan sam czy mamy pomóc?</p>

  <p class="tekst-glowny">Węglorz spojrzał na antresolę, Karoliny już na niej nie było.</p>

  <p class="tekst-glowny">&ndash;&nbsp;Jowitko &ndash; zwrócił się więc do pracowniczki muzealnego sklepu. Głos miał zmieniony, drewniany i&nbsp;obcy. &ndash; Oprowadź, proszę, państwa. Przekaż też Karolinie, że musiałem pilnie wyjść. Na chwilę. Wszystkich państwa przepraszam za to zamieszanie. Do widzenia. Mam nadzieję, że będziecie miło wspominać wizytę w&nbsp;naszym muzeum &ndash; wydusił już niemal szeptem, po czym zacisnął zęby. Niechciana łza spłynęła po jego policzku.</p>

  <p class="tytul-podrozdzialu-1-swiatlo-gora">Jelenia Góra, 1 lipca 2008</p>

  <p class="tekst-glowny-1-akapit">Gabinet Zbigniewa Steckowskiego, naczelnego „Naszej Jeleniej Góry”, znajdował się na najwyższym piętrze redakcji, która od początku istnienia gazety mieściła się w&nbsp;secesyjnej kamienicy przy ulicy Bankowej.</p>

  <p class="tekst-glowny">Maciek Pałasiński szedł na spotkanie z&nbsp;przełożonym, nie mając nawet cienia wątpliwości, czego będzie dotyczyła rozmowa. Zatrzymał się przed drzwiami gabinetu i&nbsp;wziął głęboki wdech.</p>

  <p class="tekst-glowny">&ndash;&nbsp;Cześć, szefie, wzywałeś mnie?</p>

  <p class="tekst-glowny">Steckowski siedział przy stole konferencyjnym, który zawalony był stertą dokumentów, zdjęć i&nbsp;próbnych wydruków. Intensywnie stukał w&nbsp;klawiaturę laptopa. Wyglądał jak typowy redaktor podupadającej gazety o&nbsp;niewielkim zasięgu: wymięta koszula, rozpięty kołnierzyk, poluzowany krawat z&nbsp;mało stylowym wzorem. Twarz miał lekko opuchniętą, w&nbsp;kolorze buraka &ndash; od kiedy przybrał na wadze i&nbsp;zaczął mieć problemy z&nbsp;nadciśnieniem, coraz częściej czerwienił się przy najmniejszym zdenerwowaniu.</p>

  <p class="tekst-glowny">&ndash;&nbsp;O, Maciek… &ndash; rzucił tonem, który nie wróżył nic dobrego, a&nbsp;następnie zmrużył oczy. &ndash; Proszę, siadaj. Może herbaty miałbyś ochotę się napić?</p>

  <p class="tekst-glowny">&ndash;&nbsp;Dziękuję, nie trzeba.</p>

  <p class="tekst-glowny">&ndash;&nbsp;A&nbsp;zatem ciasteczko?</p>

  <p class="tekst-glowny">&ndash;&nbsp;Nie jem słodyczy.</p>

  <p class="tekst-glowny">&ndash;&nbsp;Dobrze… Doskonale nawet, powiedziałbym. &ndash; Naczelny odchylił się na swoim krześle i&nbsp;kilka razy pokiwał głową. &ndash; A&nbsp;zatem siadaj i&nbsp;wyjaśnij mi, co ty, kurwa, najlepszego odwaliłeś w&nbsp;Karpaczu?! &ndash; huknął znienacka, uderzając w&nbsp;międzyczasie otwartą dłonią w&nbsp;stół.</p>

  <p class="tekst-glowny">&ndash;&nbsp;Nic takiego &ndash; rzucił Pałasiński, robiąc krok w&nbsp;tył. Choć teoretycznie spodziewał się wybuchu przełożonego, co innego było się tego domyślać, a&nbsp;co innego stanąć twarzą w&nbsp;twarz z&nbsp;tą furią. &ndash; Dostałem cynk, że znaleźli ciało w&nbsp;Uroczej, więc pojechałem trochę powęszyć.</p>

  <p class="tekst-glowny">Steckowski spojrzał na niego spode łba. Był typem człowieka, z&nbsp;którym nie prowadziło się dyskusji &ndash; można było co najwyżej przytakiwać albo w&nbsp;ciszy znosić jego wybuchy. Pałasiński wiedział o&nbsp;tym nie od dziś, podobnie jak wszyscy w&nbsp;redakcji. Tym razem jednak nie zamierzał odpuszczać. Nie mógł.</p>

  <p class="tekst-glowny">&ndash;&nbsp;A&nbsp;wiesz, do kogo należy teraz Urocza? &ndash; wycedził.</p>

  <p class="tekst-glowny">&ndash;&nbsp;Do Gąsienicy.</p>

  <p class="tekst-glowny">&ndash;&nbsp;Wiesz też może zatem, kto do mnie wczoraj wieczorem dzwonił?</p>

  <p class="tekst-glowny">&ndash;&nbsp;Przypuszczam, że Gąsienica.</p>

  <p class="tekst-glowny">&ndash;&nbsp;Drugi celny strzał. Brawo! Być może domyślasz się również, co powiedział?</p>

  <p class="tekst-glowny">&ndash;&nbsp;Owszem. Oczekuje, że nie będziemy ruszali tego tematu. I&nbsp;wściekł się pewnie, że już poszła zapowiedź materiału na naszą stronę internetową.</p>

  <p class="tekst-glowny">&ndash;&nbsp;Dokładnie tak! Zatem masz mi natychmiast…</p>

  <p class="tekst-glowny">&ndash;&nbsp;Zaraz, zaraz! &ndash; Pałasiński również podniósł głos i&nbsp;usiadł przy stole naprzeciwko naczelnego, który urwał zaskoczony w&nbsp;pół słowa. &ndash; Chyba nie zamierzasz mi powiedzieć, że chcesz go posłuchać?</p>

  <p class="tekst-glowny">Steckowski milczał. Takie sytuacje były rzadkością, nie spodziewał się jakiejkolwiek kontry. Myślał.</p>

  <p class="tekst-glowny">&ndash;&nbsp;A&nbsp;widzisz jakieś inne wyjście?! &ndash; znów wrzasnął, po czym uderzył pięścią w&nbsp;stół, aż podskoczyła łyżeczka w&nbsp;jego kubku z&nbsp;resztką herbaty. &ndash; Połowa reklam, jakie u&nbsp;nas się pojawiają, jest z&nbsp;jego firm! Nie możemy sobie pozwolić na stratę takiego klienta, do jasnej cholery!</p>

  <p class="tekst-glowny">Maciek zawahał się przez moment. Nie miał jednak wyboru, musiał przekonać redaktora do zgody na publikację. Postanowił go podejść.</p>

  <p class="tekst-glowny">&ndash;&nbsp;Stary, powiedz mi zatem: kim ty jesteś? &ndash; Spojrzał na przełożonego z&nbsp;dobrze udawaną odrazą. &ndash; Dziennikarzem czy zwykłym sprzedawcą reklam? A&nbsp;może po prostu sprzedajnym…</p>

  <p class="tekst-glowny">Huk pięści po raz kolejny walącej w&nbsp;blat stołu zagłuszył jego słowa.</p>

  <p class="tekst-glowny">&ndash;&nbsp;Nawet, kurwa, nie kończ. &ndash; Steckowski zaczął ciężko dyszeć.</p>

  <p class="tekst-glowny">&ndash;&nbsp;No to weź się ogarnij &ndash; wypalił Pałasiński bez zastanowienia, po czym zaczął mówić coraz szybciej, z&nbsp;obawy, że naczelny znów wybuchnie: &ndash; Mamy szansę zrobić materiał, jakiego od lat w&nbsp;tej gazecie nie było. Nie o&nbsp;tym, że pies Kasi nasikał na wycieraczkę pani Maryli albo że proboszcz przyszedł odprawiać pogrzeb po dwóch kielichach. Tylko porządny tekst o&nbsp;zbrodni! Wyrafinowanej, sprzed lat, z&nbsp;niejasnym motywem, gdzie ofiarą jest ponoć jakiś Niemiec, a&nbsp;więc może się z&nbsp;tego rozpętać międzynarodowa afera. Mam już wstępny plan, jak to rozegrać. Zrobimy serię artykułów o&nbsp;tajemniczym hotelu, wokół którego urosło mnóstwo naprawdę intrygujących legend. Wiesz, ile jest nieznanych dotychczas materiałów na temat tego miejsca? Książkę można by napisać! A&nbsp;w&nbsp;miarę postępu śledztwa, o&nbsp;ile moje źródła nie zawiodą, będziemy mieli jeszcze więcej materiału do przerobienia. Czytelnicy będą czekać, powtarzam, czekać, na kolejne artykuły z&nbsp;cyklu… Zagadki hotelu Sanssouci! &ndash; Maciek zaczynał się emocjonować. Jego wzrok spotkał się po chwili ze spojrzeniem naczelnego. Nie było w&nbsp;nim aprobaty.</p>

  <p class="tekst-glowny">&ndash;&nbsp;Gąsienica to nasz główny reklamodawca &ndash; powtórzył Steckowski. Jego głos brzmiał jednak spokojniej, jakby powoli zaczynał się wycofywać albo szukał innej strategii na pokonanie przeciwnika. &ndash; Powiesi mnie za jaja, jeśli ci na to pozwolę.</p>

  <p class="tekst-glowny">&ndash;&nbsp;Przykro mi to mówić, ale na ten moment wszystko wskazuje na to, że nie masz jaj.</p>

  <p class="tekst-glowny">Twarz Steckowskiego na powrót spurpurowiała. Otwierał i&nbsp;zamykał usta, tak bardzo zaskoczyła go buta podwładnego.</p>

  <p class="tekst-glowny">&ndash;&nbsp;Sam narzekasz od miesięcy, że gazeta słabo idzie &ndash; kontynuował Pałasiński. &ndash; Że coraz mniej ludzi ją kupuje. A&nbsp;wiesz dlaczego? Bo zaśmiecamy ją nudnymi wiadomościami, które nikogo nie obchodzą, i&nbsp;okraszamy to na dodatek stekiem reklam. Przychodzę do ciebie z&nbsp;naprawdę dobrą propozycją, z&nbsp;pomysłem na wartościowy cykl tekstów. Mogę pracować za darmo, po godzinach, jeśli tylko będzie trzeba. Ale mówię ci, to może okazać się tematem mojego życia. A&nbsp;ty zastanów się, na czym ci zależy. Tylko na kasie z&nbsp;reklam w&nbsp;gazecie, której prawie nikt już nie czyta? Czy może jednak na nakładzie i&nbsp;czytelnikach? &ndash; Odwrócił się na pięcie i&nbsp;skierował do wyjścia. Zostawi naczelnego, niech ochłonie, a&nbsp;nuż coś do niego jeszcze dotrze. Już chciał trzasnąć drzwiami, gdy usłyszał za sobą głos Steckowskiego.</p>

  <p class="tekst-glowny">&ndash;&nbsp;Maciek! Wróć mi tu, jeszcze nie skończyłem! &ndash; Gwałtownie wstał od stołu, potrącając kubek. &ndash; Cholera… &ndash; syknął, spoglądając na plamę z&nbsp;herbaty, która pojawiła się na jego koszuli.</p>

  <p class="tekst-glowny">&ndash;&nbsp;Co? &ndash; Pałasiński wsadził z&nbsp;nonszalancją ręce do kieszeni i&nbsp;ze słabo skrywanym zażenowaniem obserwował przełożonego, który nieudolnie próbował chusteczką zetrzeć plamę.</p>

  <p class="tekst-glowny">&ndash;&nbsp;Gazeta wychodzi w&nbsp;poniedziałki, środy i&nbsp;piątki. Na kiedy mógłby być pierwszy tekst? Pytam czysto teoretycznie.</p>

  <p class="tekst-glowny">&ndash;&nbsp;Jest już w&nbsp;sumie napisany. Teoretycznie więc mógłby być na już, do publikacji w&nbsp;jutrzejszym numerze.</p>

  <p class="tekst-glowny">&ndash;&nbsp;Dobrze. Wysyłaj w&nbsp;takim razie do korektora. Daję ci dwa tygodnie, licząc od jutrzejszej publikacji. Gąsienicę biorę przez ten czas na siebie. Prowadź to swoje śledztwo, ale błagam, wykaż się większym sprytem niż wczoraj. Po prostu rób swoje, ale za wszelką cenę staraj się go nie wkurwiać. W&nbsp;miarę możliwości jak najmniej konfrontacji. Jeśli temat zażre i&nbsp;nakłady wzrosną, to… nawet premię spróbuję dla ciebie załatwić. Ale jeśli jedyną osobą, którą zainteresuje to twoje dochodzenie, będzie Gąsienica, to wiedz, że gazeta pójdzie na dno. I&nbsp;wtedy mnie wypierdolą. Ale zanim to zrobią, ja wywalę ciebie. Praktycznie i&nbsp;teoretycznie. Rozumiemy się?</p>

  <p class="tekst-glowny">&ndash;&nbsp;Tak.</p>

  <p class="tekst-glowny">&ndash;&nbsp;A&nbsp;teraz won. &ndash; Naczelny wskazał na drzwi i&nbsp;wrócił do czyszczenia koszuli.</p>

  <p class="tekst-glowny">Pałasiński odwrócił się, próbując ukryć uśmiech. W&nbsp;drzwiach jeszcze rzucił:</p>

  <p class="tekst-glowny">&ndash;&nbsp;Chyba jednak się co do ciebie pomyliłem, szybko odrosły ci jaja.</p>

  <p class="tekst-glowny">&ndash;&nbsp;Powiedziałem: won! &ndash; huknął Steckowski i&nbsp;pierwszą lepszą gazetą, jaką miał pod ręką, rzucił w&nbsp;zamykające się za Pałasińskim drzwi.</p>

  <p class="gwiazdka">*</p>

  <p class="tekst-glowny-1-akapit">Gdy Jacek Węglorz opuścił komendę, czuł wyłącznie wszechogarniający lęk. Rozejrzał się po ulicy. Co miał teraz robić? Jak żyć normalnie, kiedy cały spokój, który budował latami, właśnie diabli wzięli? Niemal jak w&nbsp;transie dotarł na najbliższy przystanek linii numer piętnaście i&nbsp;usiadł na ławce. Umysł zaczął podsuwać mu niechciane wspomnienia z&nbsp;dziewięćdziesiątego drugiego roku, gdy policja dwukrotnie przeszukiwała jego leśniczówkę. Czy teraz też go to czeka? Nie miał pojęcia.</p>

  <p class="tekst-glowny">Podjechał autobus. Węglorz zajął miejsce na samym końcu i&nbsp;oparł twarz o&nbsp;chłodną szybę, ignorując fakt, że ta była dość brudna. Przed oczami przelatywał mu krajobraz jego ukochanego miasta. Kolorowe kamienice, parki, uzdrowiskowa zabudowa Cieplic… Zupełnie jednak nie zwracał uwagi na to, gdzie się znajduje. Jedyne, o&nbsp;czym teraz myślał, to żeby jak najszybciej dotrzeć do muzeum, gdzie został jego samochód, a&nbsp;następnie wrócić do domu, leśniczówki w&nbsp;Borowicach. Tylko tam miał szansę znów poczuć się względnie bezpieczny.</p>

  <p class="tekst-glowny">Gdy autobus przejeżdżał przez zabytkowe centrum Sobieszowa, do Węglorza niespodziewanie podeszła kobieta z&nbsp;identyfikatorem.</p>

  <p class="tekst-glowny">&ndash;&nbsp;Bileciki do kontroli.</p>

  <p class="tekst-glowny">&ndash;&nbsp;Proszę? &ndash; Historyk otrząsnął się z&nbsp;letargu.</p>

  <p class="tekst-glowny">&ndash;&nbsp;Bileciki &ndash; powtórzyła zniecierpliwiona. &ndash; Do kontroli.</p>

  <p class="tekst-glowny">Węglorza oblał zimny pot. Z&nbsp;tego wszystkiego zapomniał kupić i&nbsp;skasować bilet. Zaczął rozpaczliwie przeszukiwać kieszenie, choć doskonale wiedział, że nie znajdzie w&nbsp;nich niczego poza portfelem, paczką chusteczek i&nbsp;futerałem na okulary.</p>

  <p class="tekst-glowny">&ndash;&nbsp;Ja… Nie mam. Przepraszam. Zapomniałem. &ndash; Po raz kolejny w&nbsp;ciągu ostatnich godzin łzy stanęły mu w&nbsp;oczach. Był beznadziejny. Gdyby wiedział, jak potoczy się ten dzień, na pewno nie wstawałby z&nbsp;łóżka.</p>

  <p class="tekst-glowny">&ndash;&nbsp;No cóż, to będzie mandacik &ndash; skwitowała beznamiętnie kontrolerka.</p>

  <p class="tekst-glowny">&ndash;&nbsp;Bardzo panią przepraszam. &ndash; Węglorz jęknął. &ndash; Ja zawsze pamiętam o&nbsp;biletach, tylko dzisiaj mam taki dzień, naprawdę pechowy. Mogę opowiedzieć… Gdyby pani wiedziała, co mi się przytrafiło…</p>

  <p class="tekst-glowny">&ndash;&nbsp;Nie wiem i&nbsp;nie chcę wiedzieć. Dowodzik proszę.</p>

  <p class="tekst-glowny">&ndash;&nbsp;Ale ja… To pierwszy raz &ndash; westchnął, drżącą ręką podając dowód. Nagle zauważył, że poza nim i&nbsp;kontrolerką w&nbsp;autobusie jest jeszcze kilkunastu innych pasażerów, którzy ukradkiem przysłuchują się tej dyskusji. Niektórych kojarzył z&nbsp;widzenia. Ich zaciekawione spojrzenia sprawiły, że po raz kolejny tego dnia poczuł się upokorzony. &ndash; Naprawdę, jestem uczciwym człowiekiem.</p>

  <p class="tekst-glowny">&ndash;&nbsp;A&nbsp;mnie to nie interesuje, jakim pan jesteś człowiekiem. Gdybym miała czas na takie dyskusje z&nbsp;każdym pasażerem na gapę. &ndash; Kontrolerka wzruszyła ramionami, wypisując mandat. &ndash; Zresztą wy wszyscy tak gadacie, że uczciwi, że to pierwszy raz, że bilecik był, ale się zgubił w&nbsp;kieszeni. Nie cierpię kombinatorów. A&nbsp;po gębie za co pan dostał, też za uczciwość?</p>

  <p class="tekst-glowny">Gdy Jacek Węglorz wysiadł z&nbsp;autobusu linii piętnaście, na przystanku Dom Hauptmanna było już późne popołudnie. Słońce wyszło zza chmur, ogrzewając łąki i&nbsp;lasy otaczające Jagniątków, i&nbsp;wydobywało z&nbsp;nich całą gamę zapachów tętniącego życiem karkonoskiego lata: igliwia, ziół i&nbsp;przysychających traw. Zwykle Jacek chłonął te bodźce z&nbsp;zachwytem i&nbsp;pędził do muzeum z&nbsp;uśmiechem na twarzy. Ale nie dziś.</p>

  <p class="tekst-glowny">Zrezygnowany, powłócząc nogami, poczłapał z&nbsp;przystanku przez park do stojącego na niewielkim wzgórzu pałacu noblisty.</p>

  <p class="tekst-glowny">&ndash;&nbsp;Och, wrócił kustosz! &ndash; Jowita Borejko uśmiechnęła się zza lady muzealnego sklepiku, gdy zobaczyła wchodzącego do Hali Rajskiej Węglorza. &ndash; Bezczelni ci policjanci, że tak doktorowi z&nbsp;rana pracę przerwali! Czego oni chcieli? Wszystko już wyjaśnione?</p>

  <p class="tekst-glowny">&ndash;&nbsp;Chciałbym, żeby było wyjaśnione &ndash; mruknął i&nbsp;uniósł wzrok. &ndash; Ale to nie będzie takie proste. Kiedyś, dawno, zrobiłem coś głupiego i&nbsp;teraz mam poważny problem.</p>

  <p class="tekst-glowny">Gdy zobaczyła jego twarz, mina jej zrzedła.</p>

  <p class="tekst-glowny">&ndash;&nbsp;O&nbsp;Boże, co też się kustoszowi stało! &ndash; Wskazała na świeże limo pod jego okiem. &ndash; Kto panu tak przyłożył?</p>

  <p class="tekst-glowny">&ndash;&nbsp;A, to… &ndash; Węglorz nie był świadomy, że uderzenie zostawiło po sobie widoczny ślad. &ndash; Potknąłem się, gdy wracałem z&nbsp;komendy &ndash; skłamał. &ndash; Nieważne.</p>

  <p class="tekst-glowny">&ndash;&nbsp;Może mogłabym…</p>

  <p class="tekst-glowny">&ndash;&nbsp;Nie, nie możesz mi pomóc &ndash; przerwał jej Węglorz. &ndash; Za grzechy młodości będę musiał zapłacić sam &ndash; dodał i&nbsp;ruszył schodami do swojego gabinetu.</p>

  <p class="tekst-glowny">Miał tylko zabrać stamtąd kluczyki od samochodu i&nbsp;jechać do domu, jednak niemal mimowolnie usiadł za biurkiem i&nbsp;zaczął kiwać się na krześle. Choć próbował się uspokoić i&nbsp;zebrać myśli, było coraz gorzej. Tak jakby cały nagromadzony od rana stres postanowił teraz przeistoczyć się w&nbsp;niekontrolowany wyrzut adrenaliny. Chciało mu się płakać, ale było mu za bardzo wstyd przed samym sobą, żeby pozwolić sobie na łzy.</p>

  <p class="tekst-glowny">Zawiesił wzrok na portrecie Gerharta Hauptmanna w&nbsp;rogu gabinetu. Ze spojrzenia pisarza biło takie opanowanie, jakby żadna siła nie była w&nbsp;stanie wytrącić go z&nbsp;równowagi. Nagle Węglorzowi coś się przypomniało. Trzęsącymi się rękami otworzył szufladę biurka. Przeszukiwał ją gorączkowo, nie zważając na to, że kolejne przedmioty lądowały na blacie lub podłodze. W&nbsp;końcu znalazł: brązowy słoiczek z&nbsp;lekiem uspokajającym. Lorazepam albo jakoś tak &ndash; nigdy nie pamiętał tych długich, dziwnych nazw. Zresztą wziął go tylko kilka razy w&nbsp;życiu; dawno temu, po śmierci mamy. Tabletki zagrzechotały. Już sam ten dźwięk brzmiał kojąco &ndash; jak obietnica wsparcia w&nbsp;kryzysie.</p>

  <p class="tekst-glowny">Ile powinien wziąć? Nie miał bladego pojęcia. Ulotki nie znalazł, a&nbsp;etykieta na słoiczku nie zawierała żadnych wskazówek, poza tym tak wyblakła, że trudno było cokolwiek odczytać. Po krótkim namyśle zdecydował się na trzy tabletki. Wydawało mu się, że tyle powinno wystarczyć. Trzy &ndash; porządna liczba. Tryptyki, trylogie, Trójca Święta. <span class="tytul-dziela">Omne trinum perfectum</span> &ndash; wszystko, co potrójne, jest doskonałe.</p>

  <p class="tekst-glowny">Tabletki były szorstkie i&nbsp;miały gorzki posmak. Próbował je połknąć, ale gardło miał tak ściśnięte z&nbsp;nerwów, że nie był w&nbsp;stanie. Krztusząc się, chwycił karafkę z&nbsp;wodą i&nbsp;wypił wprost z&nbsp;niej. Nigdy w&nbsp;życiu nie był tak przerażony. Wrócił do biurka i&nbsp;próbował uspokoić podrażniony żołądek. Miał wrażenie, że zaraz zwymiotuje. Odczekał kilka, a&nbsp;może kilkanaście minut z&nbsp;nadzieją, że to uczucie zaraz minie, ale było tylko gorzej. Oddychał coraz płyciej, trzęsły mu się już nie tylko ręce, ale też całe ciało. Mięśnie spinały się i&nbsp;rozluźniały chaotycznie, jakby ktoś co chwilę raził go prądem.</p>

  <p class="tekst-glowny">„Beznadziejne tabletki &ndash; stwierdził w&nbsp;duchu zawiedziony. &ndash; Pewnie się przeterminowały i&nbsp;dlatego nie pomagają”. Niewiele myśląc, wziął kolejne trzy. Przypomniał sobie dzisiejszą wizytę na komisariacie. Z&nbsp;pozoru zaczęła się normalnie, od spokojnej rozmowy &ndash; ot, parę pytań o&nbsp;Hermanna Mohla i&nbsp;okoliczności jego zaginięcia. Ale potem pokazali mu zdjęcia. Zdjęcia z&nbsp;miejsca, gdzie znaleziono ciało Niemca. Nie chciał ich oglądać. Wolałby ich nigdy nie zobaczyć.</p>

  <p class="tekst-glowny">Głęboko ukryty w&nbsp;podświadomości strach sprzed lat powrócił teraz ze zdwojoną siłą.</p>

  <p class="tekst-glowny">Poszedł do znajdującej się naprzeciwko gabinetu kuchni, nalał sobie szklankę wody, bo karafkę zdążył już opróżnić. Wypił duszkiem, po czym wrócił do siebie i&nbsp;znowu usiadł za biurkiem. „Coś na ciebie znajdziemy” &ndash; te słowa policjanta sprzed lat wciąż dudniły mu w&nbsp;głowie. Oczy nagle mu się zaszkliły. A&nbsp;jeśli tym razem rzeczywiście<span class="tytul-dziela"> coś</span> na niego znajdą? Sięgnął do kieszeni po chusteczkę. Wraz z&nbsp;nią wyjął jakąś zmiętą kartkę. Rzucił na nią okiem &ndash; mandat. Mandat dla pasażera na gapę. Pokręcił głową. Beznadziejne tabletki, wziął trzy, a&nbsp;nic nie pomagały! Chwileczkę, a&nbsp;może wziął dwa razy po trzy, czyli sześć? Nie, chyba nie.</p>

  <p class="tekst-glowny">Trochę kręciło mu się w&nbsp;głowie. To na pewno z&nbsp;nerwów. Tak, z&nbsp;nerwów. Otworzył słoiczek i&nbsp;połknął kolejną. A&nbsp;może dwie? Trudno powiedzieć &ndash; były tak małe, że gubiły mu się między palcami. Po chwili poczuł dziwne rozluźnienie. Umysł, który dotychczas toczył wojnę z&nbsp;ciałem, wreszcie przegrał. Chaotyczne myśli gasły jedna po drugiej. Wyczerpane drżeniem i&nbsp;napięciem ciało zaczęło odpuszczać. Wszystko na moment jakby… ucichło.</p>

  <p class="tekst-glowny">Wstał na chwiejnych nogach i&nbsp;podszedł do okna. Widok na Karkonosze z&nbsp;piętra domu Hauptmanna nie miał sobie równych. Śnieżne Kotły spoglądały na niego z&nbsp;charakterystycznym dla siebie spokojem. Wykute przez lądolód wyrwy w&nbsp;skałach połyskiwały świetlnymi refleksami za sprawą pokrywającej je wilgoci. Nad wszystkim górowało potężne schronisko. Węglorz pomyślał o&nbsp;swoim przyjacielu Maksymilianie, który był tam gospodarzem. Może powinien go odwiedzić?</p>

  <p class="tekst-glowny">Nie miał praktycznie żadnych innych bliskich osób, którym mógłby się zwierzyć ze swojego problemu. Już chciał zbierać się do drogi, gdy poczuł wszechogarniające zmęczenie. Pomyślał o&nbsp;dzisiejszej wizycie na komisariacie i&nbsp;wzruszył ramionami. Czy rzeczywiście było to warte takich nerwów? W&nbsp;sumie nie. Wszystkie problemy zaczęły nagle wydawać mu się mniejsze. Zdecydowanie, niepotrzebnie tak się przejmował. Postanowił to uczcić. Usiadł za biurkiem i&nbsp;sięgnął do szafki. Butelka whisky? Skąd ona się tam wzięła? Ach, no tak. Prezent urodzinowy, dostał od kogoś w&nbsp;zeszłym roku. Wyciągnął ją bez przekonania, po czym przysunął sobie szklankę po wodzie. Próbował nalać mało, ale trochę omsknęła mu się ręka. Upił niewielki łyk. Dziwne, alkohol nie palił w&nbsp;przełyku tak jak zawsze. Był w&nbsp;smaku zupełnie obojętny. W&nbsp;ogóle wszystko zrobiło mu się nagle obojętne. Opróżnił więc szklankę jednym haustem i&nbsp;przez kilka minut siedział przy biurku, bezwiednie wpatrując się w&nbsp;ścianę, nim sięgnął po telefon. Musi przecież zapowiedzieć Maksowi swoje odwiedziny. Zaczął przeglądać kontakty i&nbsp;wylądował przy literce T. Czy T jest w&nbsp;alfabecie przed czy po M? Nie był pewien. Nieobecnym wzrokiem przesuwał pozycje, aż nagle zobaczył kontakt zapisany jako Tatuś.</p>

  <p class="tekst-glowny">&ndash;&nbsp;Tatuś? &ndash; mruknął pod nosem, mrużąc oczy. Dziwne, przecież jego ojciec nie żył od wielu lat, tak samo jak mama. A&nbsp;może tam było napisane Tomuś? Nie był pewien, obraz przed oczami zaczął mu się rozmazywać. Niewiele myśląc, wcisnął zielony guzik.</p>

  <p class="tekst-glowny">Po kilku sygnałach w&nbsp;słuchawce odezwał się znajomy głos:</p>

  <p class="tekst-glowny">&ndash;&nbsp;Cześć, Jacku! Co tam?</p>

  <p class="tekst-glowny">&ndash;&nbsp;A, przepraszaaam. &ndash; Węglorz, choć wcale tego nie chciał, przeciągał słowa. Tak jakby nie był w&nbsp;stanie zapanować nad własnym językiem. &ndash; Do kogo się dodzwoniłem?</p>

  <p class="tekst-glowny">&ndash;&nbsp;No jak to, Tomek z&nbsp;tej strony.</p>

  <p class="tekst-glowny">&ndash;&nbsp;Tomek?</p>

  <p class="tekst-glowny">&ndash;&nbsp;Tomek Wilczur. Nie pamiętasz mnie? Pomagałeś mi rozwiązać tajemnicę związaną ze Strzechą Akademicką, w&nbsp;zeszłym roku.</p>

  <p class="tekst-glowny">&ndash;&nbsp;Myślałem, że to ty… tato… &ndash; Węglorz skrzywił się i&nbsp;pociągnął nosem. Zaczął cichutko płakać.</p>

  <p class="tekst-glowny">&ndash;&nbsp;Jacku, wszystko u&nbsp;ciebie w&nbsp;porządku?</p>

  <p class="tekst-glowny">&ndash;&nbsp;Nie! Nie i&nbsp;jeszcze raz nie!</p>

  <p class="tekst-glowny">&ndash;&nbsp;Co się dzieje? Potrzebujesz pomocy?</p>

  <p class="tekst-glowny">&ndash;&nbsp;Sam sobie poradzę. Zawsze radziłem sobie sam. Zresztą jestem niewinny, więc chyba nie mam powodu do obaw?</p>

  <p class="tekst-glowny">&ndash;&nbsp;Z&nbsp;czym musisz sobie poradzić? &ndash; Głos Tomka zdradzał niepokój.</p>

  <p class="tekst-glowny">&ndash;&nbsp;Z&nbsp;A… Auswärtiges Amt.</p>

  <p class="tekst-glowny">&ndash;&nbsp;Z&nbsp;czym?</p>

  <p class="tekst-glowny">&ndash;&nbsp;To jest… Ministerstwo. Niemieckie, od dyplomacji. Chcą mnie wykończyć, bo poznałem prawdę.</p>

  <p class="tekst-glowny">&ndash;&nbsp;Jaką prawdę?</p>

  <p class="tekst-glowny">&ndash;&nbsp;O&nbsp;hotelu Sanssouci. A&nbsp;ja jestem przecież niewinny. To oni, oni powinni się wstydzić!</p>

  <p class="tekst-glowny">&ndash;&nbsp;Jacy oni? Jacku, przykro mi, ale nie rozumiem, o&nbsp;czym mówisz. Mógłbyś chociaż trochę jaśniej?</p>

  <p class="tekst-glowny">&ndash;&nbsp;Ten Mohl… &ndash; Węglorz westchnął. Nalał sobie jeszcze trochę whisky, ledwo trafiając do szklanki. &ndash; Niepotrzebnie go zaatakowałem. Wtedy. Ale czy to znaczy od razu, że go zabiłem? Nie! Jestem niewinny.</p>

  <p class="tekst-glowny">&ndash;&nbsp;Jaki Mohl?</p>

  <p class="tekst-glowny">Węglorz zmarszczył brwi. Coś mu nie grało.</p>

  <p class="tekst-glowny">&ndash;&nbsp;Przepraszam, z&nbsp;kim rozmawiam? Maks, to ty?</p>

  <p class="tekst-glowny">&ndash;&nbsp;Nie, Tomek. Wilczur.</p>

  <p class="tekst-glowny">&ndash;&nbsp;Tomek Wilczur? A… To pomyłka. Do widzenia. &ndash; Rozłączył się i&nbsp;odłożył komórkę na blat.</p>

  <p class="tekst-glowny">Ułamek sekundy później telefon zaczął dzwonić, ale Węglorz nie zwracał na to uwagi. Nie miał siły. Próbował wziąć do ręki szklankę z&nbsp;whisky, ale ta jakby mu uciekała. W&nbsp;pewnym momencie jego wzrok znów padł na portret Gerharta Hauptmanna. Czy mu się wydawało, czy tamten zaczął się do niego uśmiechać? Nie zdążył poświęcić tej myśli więcej uwagi, bo nagle zrobiło mu się czarno przed oczami. Miał wrażenie, że odpływa w&nbsp;bardzo daleki rejs do miejsca, gdzie jest cicho, spokojnie i&nbsp;bezpiecznie.</p>

  <p class="tytul-podrozdzialu-1-swiatlo-gora">Wrocław, 1 lipca 2008</p>

  <p class="tekst-glowny-1-akapit">Tomek Wilczur wyszedł z&nbsp;mieszkania i&nbsp;ruszył na rutynowy spacer wzdłuż ukochanej Odry. Kończył się kolejny upalny dzień, zatem lekki wiatr i&nbsp;ciągnący znad wody chłód były przyjemnie orzeźwiające. Za sprawą pogody i&nbsp;rozpoczynających się wakacji na jego codziennej trasie zrobiło się wyjątkowo tłoczno. Nadodrzańskie bulwary &ndash; jedno z&nbsp;ulubionych miejsc spotkań wrocławian &ndash; można było opisać jednym słowem: młodość. Studenci świętujący zakończenie sesji okupowali niemal każdy skrawek wolnej przestrzeni. Jedni siedzieli bezpośrednio nad rzeką, inni zajmowali ławki w&nbsp;biegnącym wzdłuż brzegu parku. Ogródki przy kawiarniach i&nbsp;budkach z&nbsp;piwem przeżywały prawdziwe oblężenie.</p>

  <p class="tekst-glowny">Był to jeden z&nbsp;tych pięknych paradoksów, tak charakterystycznych dla Wrocławia: w&nbsp;otoczeniu najstarszych zabytków miasta &ndash; kościelnych wież, klasztornych murów i&nbsp;barokowych fasad uniwersytetu &ndash; panowała nie nabożna cisza i&nbsp;powaga, lecz radosna i&nbsp;dość głośna codzienność. Miejsce to nieustannie tętniło życiem, energią i&nbsp;świeżością, ale &ndash; co rzadkie &ndash; większość osób celebrujących ten letni wieczór stanowili mieszkańcy, nie turyści. Kultura spotkań była tu zakorzeniona głęboko, niemal jakby wpisana w&nbsp;geny wrocławian.</p>

  <p class="tekst-glowny">Po kilkunastu minutach żwawego marszu Wilczur natrafił na pustą ławkę. Usiadł i, jak zwykle, zaczął obserwować ludzi. Uwielbiał chłonąć atmosferę miasta, przyglądać się jego mieszkańcom, przysłuchiwać ich rozmowom. Kiedyś miał z&nbsp;tego powodu wyrzuty sumienia &ndash; wydawało mu się to dziwne &ndash; ale w&nbsp;pewnym momencie zrozumiał, że pisarze po prostu tak mają. To był odruch, jak u&nbsp;lekarza, który mijając ludzi, stawia im w&nbsp;myślach diagnozy. On rejestrował rzeczywistość, kolekcjonował obrazy i&nbsp;detale, zapamiętywał gesty i&nbsp;słowa. Zbierał materiał na powieść, o&nbsp;której jeszcze nawet nie wiedział, że ją napisze.</p>

  <p class="tekst-glowny">Dziś był jednak dziwnie rozkojarzony &ndash; z&nbsp;tyłu głowy ciążyła mu myśl o&nbsp;niedawnym telefonie Jacka Węglorza. Historyk z&nbsp;Jagniątkowa sprawiał wrażenie pijanego, kiedy do niego zadzwonił &ndash; bełkotał, urywał zdania, jakby nie do końca wiedział, co ma na myśli. A&nbsp;jednak wykręcił numer właśnie do niego. Dlaczego? I&nbsp;co, u&nbsp;licha, próbował mu przekazać?</p>

  <p class="tekst-glowny">To wszystko nie dawało Wilczurowi spokoju. Po chwili wahania postanowił zadzwonić do Maksa.</p>

  <p class="tekst-glowny">&ndash;&nbsp;Cześć, Tomek! Coś pilnego?</p>

  <p class="tekst-glowny">&ndash;&nbsp;Mam jedno pytanie, ale jeśli jesteś zajęty, możemy porozmawiać kiedy indziej.</p>

  <p class="tekst-glowny">&ndash;&nbsp;No, to może później się złapiemy… &ndash; W&nbsp;głosie przyjaciela wyraźnie słychać było napięcie.</p>

  <p class="tekst-glowny">&ndash;&nbsp;Stało się coś?</p>

  <p class="tekst-glowny">&ndash;&nbsp;Nie &ndash; odparł machinalnie Maks, ale natychmiast pojął, że nie brzmi ani trochę przekonująco. &ndash; Znaczy tak. Coś złego stało się Jackowi Węglorzowi.</p>

  <p class="tekst-glowny">Tomek poczuł na plecach nieprzyjemny dreszcz.</p>

  <p class="tekst-glowny">&ndash;&nbsp;Właśnie w&nbsp;tej sprawie do ciebie dzwonię. Odebrałem dzisiaj dziwny telefon, od Jacka właśnie. Zdawało mi się, że jest… pijany. I&nbsp;to bardzo.</p>

  <p class="tekst-glowny">&ndash;&nbsp;O&nbsp;której godzinie to było, pamiętasz może mniej więcej? Co mówił?</p>

  <p class="tekst-glowny">&ndash;&nbsp;Niedawno, może koło siedemnastej? Szczerze mówiąc, to gadał od rzeczy, nie byłem w&nbsp;stanie go zrozumieć. Najpierw chyba wydawało mu się, że rozmawia z&nbsp;ojcem. Mówił, że ktoś chce go wykończyć. I&nbsp;jeszcze że on kogoś zaatakował, ale nie zabił. Powtarzał jak mantrę, że jest niewinny. Potem zapytał znienacka, czy rozmawia z&nbsp;tobą, a&nbsp;jak mu znowu wyjaśniłem, że to ja, to się rozłączył. Próbowałem potem kilka razy do niego dzwonić, ale nie odbierał. W&nbsp;muzeum to samo, nikt nie podnosi słuchawki.</p>

  <p class="tekst-glowny">Maks przez dłuższą chwilę nic nie mówił.</p>

  <p class="tekst-glowny">&ndash;&nbsp;W&nbsp;co on się najlepszego wplątał… &ndash; westchnął ciężko. &ndash; Teraz jest w&nbsp;szpitalu.</p>

  <p class="tekst-glowny">&ndash;&nbsp;O&nbsp;matko, co się stało?</p>

  <p class="tekst-glowny">&ndash;&nbsp;Rzecz w&nbsp;tym, że nie wiem. Zadzwoniła do mnie Jowita, dziewczyna z&nbsp;muzealnego sklepiku. Była roztrzęsiona. Rano przyszła do nich policja, zabrała Węglorza na przesłuchanie. Wrócił z&nbsp;komisariatu po południu, bardzo zdenerwowany. A&nbsp;gdy potem zajrzała do niego do biura, leżał na podłodze nieprzytomny. Karetka na sygnale zabrała go do szpitala. Próbowałem tam dzwonić, ale wiesz, jak to jest. Nie jesteś rodziną, nie masz upoważnienia, to nic ci nie chcą powiedzieć.</p>

  <p class="tekst-glowny">&ndash;&nbsp;Może po prostu wypił za dużo i&nbsp;dlatego stracił przytomność?</p>

  <p class="tekst-glowny">&ndash;&nbsp;Gdyby tak było, to raczej nie wylądowałby na OIOM-ie… Borejko mówiła, że leżały przy nim jakieś silne leki uspokajające i&nbsp;opróżniona butelka po whisky. Martwię się, że chciał zrobić sobie krzywdę. Widziałem się z&nbsp;nim może z&nbsp;dwa tygodnie temu, nic nie wskazywało na to, żeby miał jakieś poważne problemy.</p>

  <p class="tekst-glowny">&ndash;&nbsp;Nie wiem, co powiedzieć, Maks. &ndash; Wilczur zaczął pocierać czoło dłonią. Prawdopodobnie był ostatnią osobą, z&nbsp;którą rozmawiał historyk, zanim stracił przytomność. Usilnie próbował więc sobie przypomnieć, co jeszcze mówił Węglorz. Może kryła się w&nbsp;tym jakaś wskazówka? Im bardziej jednak próbował się skupić, tym trudniej było mu opanować chaos w&nbsp;głowie.</p>

  <p class="tekst-glowny">&ndash;&nbsp;Dobra, Tomek, pogadamy później. Ja teraz jadę na dół, do szpitala. Może tam uda mi się czegoś dowiedzieć. Trzymaj się!</p>

  <p class="gwiazdka">*</p>

  <p class="tekst-glowny-1-akapit">Wilczur wrócił do mieszkania. Wieczór przechodził w&nbsp;noc &ndash; jego ulubioną porę do pisania. Dzienny zgiełk miał już za sobą: telefony, obowiązki, upał. Zapalił świeczkę, nalał sobie kieliszek wina i&nbsp;usiadł przed klawiaturą.</p>

  <p class="tekst-glowny">Biurko przypominało pobojowisko &ndash; pełne papierów, książek i&nbsp;pustych kubków po kawie. Pracował nad konspektem nowej powieści, co zawsze było dla niego najtrudniejszym etapem: musiał streścić fabułę, opisać bohaterów, ich relacje, czas i&nbsp;miejsce akcji, a&nbsp;wszystko ułożyć w&nbsp;spójną chronologię, która przyciągnie uwagę czytelnika.</p>

  <p class="tekst-glowny">Najtrudniejsze było uporządkowanie chaosu &ndash; notatek, pomysłów, refleksji &ndash; i&nbsp;przekształcenie go w&nbsp;intrygującą fabułę. Ten etap zwykle go przerażał, nauczył się jednak akceptować ten proces &ndash; przecież każde tworzenie zaczyna się od chaosu.</p>

  <p class="tekst-glowny">Tego wieczoru nie był w&nbsp;stanie skupić się na pracy. W&nbsp;jego myślach co rusz powracał temat Jacka Węglorza. Czy ktokolwiek, mający choć odrobinę oleju w&nbsp;głowie, nie zna konsekwencji łączenia leków nasennych z&nbsp;alkoholem? Takie głupie wypadki zdarzają się naprawdę rzadko. No właśnie… A&nbsp;jeśli to nie był wypadek? Kolejny raz tego dnia Tomek poczuł nieprzyjemny dreszcz. Doskonale wiedział, jak to jest, gdy w&nbsp;głowie pojawia się myśl, że pora ze sobą skończyć.</p>

  <p class="tekst-glowny">Kilka razy zaczynał pisać kolejny punkt konspektu, a&nbsp;następnie ze złością kasował całe linijki. Dźwięk palców uderzających o&nbsp;klawiaturę z&nbsp;coraz częstszymi chwilami zawahania doprowadzał go do szału. W&nbsp;końcu z&nbsp;furią zamknął laptopa, znalazł głęboko schowaną w&nbsp;komodzie paczkę papierosów „na czarną godzinę” i&nbsp;wyszedł na balkon.</p>

  <p class="tekst-glowny">Zapalił. Był zły na siebie &ndash; tak długo udawało mu się już wytrwać bez nałogu. Czuł jednak, że musi.</p>

  <p class="tekst-glowny">Wrocław pulsował tysiącami świateł. Wilczur patrzył z&nbsp;balkonu na południowy zachód &ndash; choć za miastem widać było tylko ciemność, doskonale zdawał sobie sprawę, że zaledwie kilkadziesiąt kilometrów dalej, w&nbsp;mroku nocy kryją się Karkonosze. Góry Olbrzymie.</p>

  <p class="tekst-glowny">Nie był pewien, czy chce tam wracać. Czy w&nbsp;ogóle jest gotowy na ponowne spotkanie z&nbsp;krainą Ducha Gór? Wspomnienia wydarzeń, które spotkały go tam podczas poprzedniego pobytu, wciąż były chyba zbyt świeże. Zaciągnął się papierosem, wypuścił dym i&nbsp;pomyślał, że mógłby przecież zostać &ndash; pisać książkę, cieszyć się latem. Wiedział jednak, że nie da mu spokoju myśl o&nbsp;zrozpaczonym Węglorzu, który zadzwonił do niego dzisiaj, tuż zanim stracił przytomność. Zgasił papierosa i&nbsp;wrócił do mieszkania, by się spakować.</p>
</div>


<div class="t-p" id="calibre_link-8">
  <h1 title="Rozdział V. Powrót w Góry Olbrzymie" class="toc"><a href="#calibre_link-36" class="calibre5"><img alt="" src="images/000002.jpg" class="calibre4" /></a><a href="#calibre_link-36" class="calibre5"><br class="calibre6" /></a><a href="#calibre_link-36" class="calibre5">Rozdział V. Powrót w&nbsp;Góry Olbrzymie</a></h1>

  <p class="tekst-glowny-1-akapit">Kiedyś przecież wrócę. Wszyscy wracają kiedyś do miejsc, z&nbsp;których chcieli uciec.</p>

  <p class="tekst-glowny-podpis-1-swiatlo-gora">Marek Hłasko, <span class="tytul-dziela">Sowa, córka piekarza</span><sup class="g2"><a href="#calibre_link-37" id="calibre_link-88" class="calibre7">7</a></sup></p>

  <p class="tytul-podrozdzialu-1-swiatlo-gora">Droga krajowa nr 3, 2 lipca 2008</p>

  <p class="tekst-glowny-1-akapit">Nie mógł w&nbsp;to uwierzyć. Trasa do Jeleniej Góry upłynęła mu bez najmniejszych zakłóceń &ndash; nie było wypadku na A4 w&nbsp;Kostomłotach ani korka przed rondem w&nbsp;Strzegomiu &ndash; zupełnie jakby nie jechał z&nbsp;Wrocławia w&nbsp;Karkonosze.</p>

  <p class="tekst-glowny">Krajobraz Dolnego Śląska wyglądał zupełnie inaczej niż w&nbsp;marcu zeszłego roku &ndash; nie było martwych pól, bezlistnych drzew ani poszarzałej zabudowy wiosek, przykrywanych kolejnymi warstwami milczącego śniegu. Teraz wszystko tętniło zielenią.</p>

  <p class="tekst-glowny">Gdy minął Przełęcz Radomierską, jego oczom ukazała się Kotlina Jeleniogórska. Słońce oblewało wszystko życiodajnym ciepłem, a&nbsp;królujące na jej granicach Karkonosze mieniły się dziesiątkami odcieni błękitu.</p>

  <p class="tekst-glowny">Tomek znów nie dowierzał &ndash; czy to są te same góry, w&nbsp;których zimą omal nie stracił życia? Gdzie podział się cały ten mrok, prawie namacalnie oplatający wówczas góry swoimi złowieszczymi mackami?</p>

  <p class="tekst-glowny">„Niewierny Tomaszu, mówiłem ci przecież, że Duch Gór ma różne oblicza” &ndash; powiedziałby mu zapewne w&nbsp;tej chwili Maksymilian. Wilczur jednak nie dałby się tak łatwo przekonać. Nie po tym, czego tu doświadczył. Mijając Jelenią Górę, raz po raz spoglądał w&nbsp;stronę Karkonoszy &ndash; jak na przeciwnika w&nbsp;trudnym meczu: z&nbsp;szacunkiem, ale i&nbsp;głęboką nieufnością.</p>

  <p class="tytul-podrozdzialu-1-swiatlo-gora">Szklarska Poręba, 2 lipca 2008</p>

  <p class="tekst-glowny-1-akapit">Zostawił samochód przy Turystycznej, chwycił górski plecak i&nbsp;co sił w&nbsp;nogach popędził w&nbsp;kierunku wyciągu krzesełkowego na Szrenicę. Zdążył złapać dosłownie ostatnie krzesełko, i&nbsp;to tylko dzięki uprzejmości obsługującego dolną stację mężczyzny, który tłumaczył, że o&nbsp;tej porze nie powinien już wpuszczać pasażerów, bo nim Wilczur dotrze na górę, będzie już dawno po godzinach jego pracy.</p>

  <p class="tekst-glowny">Tomek jechał więc zupełnie sam. Puste krzesełka przed nim oraz te jadące w&nbsp;przeciwnym kierunku sprawiały nieco upiorne wrażenie &ndash; jakby oferowały przewóz tylko w&nbsp;jedną stronę. Wyciąg wydawał się pomostem między światem cywilizowanym a&nbsp;tym, nad którym jedyną realną jurysdykcję sprawował Duch Gór.</p>

  <p class="tekst-glowny">Zlokalizowany w&nbsp;wąskiej leśnej przecince pierwszy odcinek wyciągu toczył się dość leniwie, pokonując niewielkie przewyższenie. Sytuacja zmieniała się drastycznie, gdy na stacji pośredniej Wilczur przesiadł się na drugą sekcję &ndash; tu kolej wiodła niemal pionowo pod górę, więc osoby z&nbsp;lękiem wysokości mogły odczuwać spory niepokój. Po krótkiej chwili las zniknął, a&nbsp;oczom Tomka ukazała się panorama Kotliny Jeleniogórskiej. Świat został w&nbsp;dole, a&nbsp;przed nim rozciągał się już tylko krajobraz, którego kształt kreśliła wyłącznie przyroda.</p>

  <p class="tekst-glowny">Pod koniec jazdy wiatr zaczął przybierać na sile, sprawiając, że krzesełkiem bujało coraz mocniej, ale Wilczur nie zwracał na to uwagi. Po lewej zamajaczyła w&nbsp;oddali samotna wieża. To było schronisko Nad Śnieżnymi Kotłami. Uśmiechnął się.</p>

  <p class="tytul-podrozdzialu-1-swiatlo-gora">Śnieżne Kotły, 2 lipca 2008</p>

  <p class="tekst-glowny-1-akapit">Plecak nieustannie ciążył mu na ramionach, wbrew obiegowej opinii, że podczas marszu człowiek szybko się do niego przyzwyczaja. Dawno nie był na porządnej wędrówce i&nbsp;kondycja zdecydowanie nie należała do jego mocnych stron.</p>

  <p class="tekst-glowny">Zielony szlak, którym szedł na początku, wiódł niemal po płaskim terenie, okrążając szczyt Szrenicy, aby po chwili połączyć się z&nbsp;czerwonym, który szybko dał mu w&nbsp;kość. Piaszczysta droga nieustannie pięła się w&nbsp;górę.</p>

  <p class="tekst-glowny">Szlak, choć nosił miano głównego, świecił o&nbsp;tej porze pustkami. Większość turystów zmierzała już stromymi ścieżkami na dół, w&nbsp;kierunku Szklarskiej Poręby i&nbsp;Piechowic, lub też raczyła się w&nbsp;schroniskach zimnym piwem po znojach całodniowej wędrówki. Wilczur szedł więc sam, zastanawiając się, czy nie podjął zbyt pochopnej decyzji. Zapalił się poprzedniego wieczoru &ndash; zadziałał odruch niesienia pomocy. Tylko czy naprawdę będzie w&nbsp;stanie pomóc Węglorzowi? Jak? Mimo wątpliwości czuł, że historyk wplątał się w&nbsp;jakąś tajemnicę z&nbsp;przeszłości, której do tej pory strzegły góry. A&nbsp;właśnie z&nbsp;takimi tajemnicami Wilczur radził sobie ponoć najlepiej.</p>

  <p class="tekst-glowny">Gdy zbliżał się już do celu, przez drogę zaczęły przewalać się kłęby mgły. Pełzały w&nbsp;kierunku wyznaczanym przez wiatr, czyniąc powietrze wilgotnym i&nbsp;chłodnym. Temperatura stopniowo spadała i&nbsp;Tomek zaczął żałować, że nie zabrał rękawiczek i&nbsp;czapki. Najwyraźniej uległ złudzeniu, widząc przy wjeździe do Kotliny Jeleniogórskiej pełnię lata. Góry o&nbsp;każdej porze roku potrafiły być zdradliwe.</p>

  <p class="tekst-glowny">Spomiędzy białych obłoków znienacka wynurzyła się sylwetka schroniska Nad Śnieżnymi Kotłami, odgrywając swój stały spektakl. Najpierw pojawiła się wieża, a&nbsp;zaraz potem zaczęły się urzeczywistniać kolejne elementy budynku, tak jakby nagle przybył tu on z&nbsp;zaświatów i&nbsp;postanowił wylądować, nabierając z&nbsp;każdą sekundą coraz bardziej wyrazistych kształtów. Przysadzista budowla, oparta na solidnej granitowej podmurówce układanej przez włoskich mistrzów, choć występ ten powtarzała niezliczoną ilość razy od przeszło stu dziesięciu lat, wciąż nie miała sobie równych. Był to ten rodzaj przedstawienia, po którym kolejne pokolenia widzów za każdym razem biły brawa, prosząc o&nbsp;powtórkę.</p>

  <p class="tekst-glowny">Tomek kolejny raz tego dnia odruchowo się uśmiechnął. W&nbsp;takich momentach trudno było dziwić się Maksymilianowi Rajczakowskiemu, który kilka lat wcześniej zakochał się w&nbsp;tym miejscu do tego stopnia, by uczynić je swoim domem.</p>

  <p class="tekst-glowny">Po chwili Tomek przypomniał sobie jednak, co przeżył jego przyjaciel, nim tu zamieszkał. Nie była to przecież łatwa droga: Rajczakowski trafił w&nbsp;Karkonosze kilka lat temu, późną jesienią, gdy w&nbsp;górach panowała wyjątkowo ponura, już niemal zimowa aura. Powodem przyjazdu była próba zrozumienia przyczyn tragicznej śmierci jego ukochanego wujka, który &ndash; zanim zginął &ndash; zdążył kupić nieczynne od lat schronisko Nad Śnieżnymi Kotłami i&nbsp;rozpocząć prace nad przywróceniem jego funkcjonowania.</p>

  <p class="tekst-glowny">Wkrótce po dotarciu w&nbsp;góry Maks zaczął się domyślać, że śmierć krewnego, wbrew ustaleniom policji, nie była zwykłym wypadkiem. Schronisko natomiast okazało się skrywać bardzo mroczny sekret ich rodziny, o&nbsp;którym Maks nie miał dotychczas bladego pojęcia. Próbując odkryć zabraną przez wujka do grobu tajemnicę, a&nbsp;jednocześnie znaleźć jego mordercę, Rajczakowski sam wpadł w&nbsp;poważne tarapaty. Szczęśliwie spotkał wtedy na swojej drodze przyszłą miłość &ndash; Martę, która w&nbsp;tamtym czasie pracowała w&nbsp;schronisku na Szrenicy, i&nbsp;doktora Węglorza, kustosza muzeum Hauptmanna. Bez ich wsparcia nie tylko nie rozwiązałby tamtej zagadki, ale też mógłby podzielić tragiczny los swojego wujka.</p>

  <p class="tekst-glowny">Z&nbsp;tymi myślami Wilczur wszedł do schroniska. Poczuł ulgę. Wewnątrz było ciepło i&nbsp;królowała niczym niezmącona cisza, która dawała poczucie bezpieczeństwa i&nbsp;była przyjemną odmianą po przeszło półtoragodzinnym marszu w&nbsp;towarzystwie szumiącego w&nbsp;uszach wiatru. Poczłapał schodami do jadalni.</p>

  <p class="tekst-glowny">&ndash;&nbsp;Tomek? A&nbsp;co ty tu robisz? &ndash; ucieszyła się na jego widok Marta, która obsługiwała właśnie przy ladzie grupę turystów. &ndash; Maks nic nie mówił, że do nas przyjedziesz!</p>

  <p class="tekst-glowny">&ndash;&nbsp;Cześć! Nie mówił, bo ja się nie zapowiadałem. Przyjechałem, ponieważ… mam sprawę. &ndash; Wilczur nagle jakby zapomniał języka w&nbsp;gębie. &ndash; Pomóc chciałem.</p>

  <p class="tekst-glowny">&ndash;&nbsp;W&nbsp;porządku. Już idę po Maksa! &ndash; Właściwym sobie zwyczajem puściła do niego oko i&nbsp;wyszła z&nbsp;sali.</p>

  <p class="tekst-glowny">Gdy chwilę później wróciła z&nbsp;Rajczakowskim, Tomek padł przyjacielowi w&nbsp;ramiona.</p>

  <p class="tekst-glowny">&ndash;&nbsp;O&nbsp;cholera, kogo ja widzę! &ndash; Maks poklepał Wilczura po plecach. &ndash; Co się stało, że tak znienacka przyjechałeś?</p>

  <p class="tekst-glowny">&ndash;&nbsp;Na pewno się domyślasz… Martwię się o&nbsp;Węglorza. Pomyślałem, że może mógłbym jakoś pomóc?</p>

  <p class="tekst-glowny">&ndash;&nbsp;Ach… &ndash; Maks momentalnie sposępniał. &ndash; Chodź, naradzimy się na spokojnie. Piwo?</p>

  <p class="tekst-glowny">&ndash;&nbsp;Pewnie.</p>

  <p class="tekst-glowny">Tomek z&nbsp;Martą zajęli ustronne miejsce w&nbsp;drugiej sali jadalnej, obok zabytkowego kaflowego pieca. Chwilę później Maks przyniósł trzy kufle i&nbsp;przysiadł się do nich.</p>

  <p class="tekst-glowny">&ndash;&nbsp;Dlaczego tak się przejąłeś Jackiem? &ndash; spytała Marta, nieco zaskoczona. &ndash; Ty go w&nbsp;ogóle znasz?</p>

  <p class="tekst-glowny">&ndash;&nbsp;Prawdę mówiąc, widzieliśmy się może raz albo dwa, gdy ostatnio byłem w&nbsp;Karkonoszach, w&nbsp;marcu zeszłego roku. Ale to wystarczyło, żebym dobrze go zapamiętał. Raz, że zaimponował mi swoją wiedzą i&nbsp;pomógł w&nbsp;rozwiązaniu zagadki, którą się wtedy zajmowałem. A&nbsp;dwa, zrobił na mnie wrażenie bardzo dobrego człowieka. Takiego trochę… nieprzystosowanego do świata, może lekko ekscentrycznego? Odstającego od normy, ale w&nbsp;pozytywnym tego słowa znaczeniu.</p>

  <p class="tekst-glowny">&ndash;&nbsp;To prawda, Jacek jest jedyny w&nbsp;swoim rodzaju. &ndash; Maks się uśmiechnął.</p>

  <p class="tekst-glowny">&ndash;&nbsp;Pamiętam, że wtedy pomyślałem sobie: to jest właściwy człowiek na właściwym miejscu &ndash; zaczął Tomek. &ndash; Pasjonat historii, przejęty swoją pracą, losami muzeum. I&nbsp;że takiego kogoś łatwo byłoby skrzywdzić. Kiedy wczoraj zadzwonił do mnie przez przypadek, pijany i&nbsp;gadający od rzeczy o&nbsp;jakimś hotelu i&nbsp;niemieckim Ministerstwie Spraw Zagranicznych, od razu wiedziałem, że dzieje się coś niedobrego. I&nbsp;ta myśl nie dawała mi spokoju. Gdy Maks powiedział, że Węglorz wylądował w&nbsp;szpitalu… Nie umiałbym spokojnie siedzieć we Wrocławiu i&nbsp;udawać, że nic się nie stało, że nie dzwonił do mnie przed tym wypadkiem. Dlatego przyjechałem. Nie wiem, czy będę mógł się na coś przydać?</p>

  <p class="tekst-glowny">&ndash;&nbsp;Poczekaj. &ndash; Maks zastukał palcami o&nbsp;blat i&nbsp;wstał znienacka. &ndash; Coś ci pokażę…</p>

  <p class="tekst-glowny">Wrócił po kilku chwilach.</p>

  <p class="tekst-glowny">&ndash;&nbsp;To się ukazało w&nbsp;dzisiejszym wydaniu „Naszej Jeleniej Góry”. &ndash; Rzucił gazetę na stół. &ndash; Widzisz nagłówek?</p>

  <p class="tekst-glowny">&ndash;&nbsp;<span class="tytul-dziela">Zbrodnia w&nbsp;hotelu Sanssouci</span>. &ndash; Wilczur nachylił się nad blatem i&nbsp;przeczytał tytuł artykułu z&nbsp;pierwszej strony. &ndash; Och, tak nazywał się hotel, o&nbsp;którym mówił Węglorz! Jestem niemal pewien. Pamiętałem, że nazwa kojarzyła mi się z&nbsp;Niemcami, ale nie umiałem sobie przypomnieć dlaczego. Teraz już rozumiem, przecież w&nbsp;Poczdamie jest pałac o&nbsp;takiej samej nazwie! Sanssouci, wzniesiony dla króla Fryderyka Wielkiego.</p>

  <p class="tekst-glowny">&ndash;&nbsp;No to czytaj dalej…</p>

  <p class="tekst-glowny">&ndash;&nbsp;„Tak nietypowego morderstwa w&nbsp;historii Karpacza prawdopodobnie jeszcze nie było. Tajemnicza zbrodnia, o&nbsp;której dziś piszemy, wydarzyła się w&nbsp;owianym mroczną sławą budynku, który od dziesiątek lat rozpala wyobraźnię wielu. Niejeden z&nbsp;mieszkańców Karpacza twierdzi wręcz, że miejsce to jest nawiedzone. Według badaczy historii w&nbsp;czasie wojny obiekt zajmowali naziści, ale to, jakie było w&nbsp;tamtych brunatnych latach przeznaczenie budynku, wciąż pozostaje zagadką. Po wojnie zaś działała tu tajna katownia Urzędu Bezpieczeństwa. Mowa oczywiście o&nbsp;opuszczonym ośrodku wypoczynkowym Urocza, znanym kiedyś jako hotel Sanssouci”. &ndash; Wilczur mruczał pod nosem. Chwilę później przerwał czytanie, spoglądając na Maksa i&nbsp;Martę ze zdziwieniem. &ndash; O&nbsp;cholera. O&nbsp;czym oni w&nbsp;ogóle tu piszą? Kojarzycie ten hotel?</p>

  <p class="tekst-glowny">&ndash;&nbsp;Jak przez mgłę. &ndash; Maks wzruszył ramionami. &ndash; Taka rudera, w&nbsp;Karpaczu Górnym, koło świątyni Wang.</p>

  <p class="tekst-glowny">&ndash;&nbsp;Za Niemca, jeszcze przed wojną, to był naprawdę luksusowy hotel &ndash; zaczęła Marta. Ale w&nbsp;czasie wojny zaczęły się z&nbsp;nim dziać dziwne rzeczy. Trzecia Rzesza przejęła go od właścicieli, trudno ustalić, na jakich zasadach, i&nbsp;w&nbsp;obiekcie ponoć ulokowali ministerstwo spraw zagranicznych.</p>

  <p class="tekst-glowny">&ndash;&nbsp;Co ty opowiadasz! &ndash; Tomek zrobił wielkie oczy. &ndash; Ministerstwo? W&nbsp;Karpaczu?</p>

  <p class="tekst-glowny">&ndash;&nbsp;Temat obrósł już tyloma legendami, że trudno się połapać, co może być prawdą, a&nbsp;co jest tylko wytworem wyobraźni. W&nbsp;każdym razie ówczesne MSZ bardzo chciało przenieść się na Dolny Śląsk. Historycy twierdzą, że ich siedzibą miał być zamek Książ, który w&nbsp;czasie wojny naziści również przejęli od właścicieli, Hochbergów, a&nbsp;następnie zaczęli przystosowywać do przyszłej funkcji, kopiąc pod warownią kilometry podziemnych korytarzy. Być może miały one w&nbsp;przyszłości stać się schronami dla dygnitarzy. Kto wie, czy Sanssouci nie miał więc być po prostu „przejściową” lokalizacją, po wyprowadzce z&nbsp;Berlina, a&nbsp;przed oficjalnym rozpoczęciem urzędowania na Książu. Po wojnie była tu przez chwilę ubecja, potem Fundusz Wczasów Pracowniczych, a&nbsp;od lat dziewięćdziesiątych budynek stał nieużywany i&nbsp;popadał w&nbsp;ruinę. Ludzie rozkradali, co się dało, młodzież organizowała tam imprezy. Teraz natomiast remontuje go Henryk Gąsienica, lokalny rekin biznesu. Jest bogaty, kupuje nieruchomości, buduje nowe. Ma już w&nbsp;okolicy kilka obiektów.</p>

  <p class="tekst-glowny">&ndash;&nbsp;Ludzie nie mówią o&nbsp;nim dobrze &ndash; wtrącił Maks.</p>

  <p class="tekst-glowny">&ndash;&nbsp;Dlaczego? &ndash; dopytywał Wilczur. &ndash; Co konkretnie mówią?</p>

  <p class="tekst-glowny">&ndash;&nbsp;Nienawidzą go. Mówiłam przecież, że jest bogaty.</p>

  <p class="tekst-glowny">&ndash;&nbsp;No tak, to dla wielu będzie wystarczający powód. &ndash; odparł Tomek i&nbsp;wrócił do lektury. &ndash; „Z&nbsp;niepotwierdzonych źródeł wiemy też, że w&nbsp;sprawie przesłuchano już doktora Jacka Węglorza, kustosza muzeum Hauptmanna, który może być powiązany ze sprawą odkrytych w&nbsp;hotelu zwłok należących prawdopodobnie do niemieckiego pisarza, Hermanna Mohla, który zaginął w&nbsp;tej okolicy w&nbsp;dziewięćdziesiątym drugim roku”. Ciekawe, jak to się stało, że do tego dziennikarza tak szybko docierają informacje… Przychodzą wam do głowy jakiekolwiek pomysły, co Węglorz może mieć z&nbsp;tą sprawą wspólnego? Dlaczego policja go przesłuchiwała?</p>

  <p class="tekst-glowny">&ndash;&nbsp;Nie mam bladego pojęcia… &ndash; Maks przecząco pokręcił głową i&nbsp;upił łyk piwa.</p>

  <p class="tekst-glowny">&ndash;&nbsp;A&nbsp;jak wczorajsza wizyta w&nbsp;szpitalu? Udało ci się dowiedzieć czegoś o&nbsp;jego stanie?</p>

  <p class="tekst-glowny">&ndash;&nbsp;Cały czas go badają. Zażył prawdopodobnie lorazepam, to bardzo silny lek uspokajający. Wypił do tego dużo alkoholu. Leży teraz na intensywnej terapii, jest w&nbsp;śpiączce, zaintubowany.</p>

  <p class="tekst-glowny">&ndash;&nbsp;Szczęście w&nbsp;nieszczęściu, że to się stało w&nbsp;muzeum i&nbsp;że była tam ta dziewczyna ze sklepiku &ndash; dodała Marta. &ndash; Gdyby nie zajrzała do gabinetu Węglorza, raczej nie dożyłby do rana.</p>

  <p class="tekst-glowny">&ndash;&nbsp;O&nbsp;włos od tragedii… &ndash; mruknął Tomek i&nbsp;popadł w&nbsp;jeszcze większe przygnębienie. Trzymał kufel oburącz i&nbsp;spoglądał na piwo, jakby szukał w&nbsp;nim odpowiedzi na nurtujące go pytania. Zapadła cisza.</p>

  <p class="tekst-glowny">&ndash;&nbsp;Najbliższe dni będą kluczowe. Możemy tylko czekać &ndash; podsumował Maks. &ndash; Obudzi się albo i&nbsp;nie… &ndash; dodał. W&nbsp;oczach stanęły mu łzy. Schował twarz w&nbsp;dłoniach.</p>

  <p class="tekst-glowny">&ndash;&nbsp;Hej, nie załamuj się. Nie możesz zakładać najgorszego. &ndash; Marta czule objęła go ramieniem.</p>

  <p class="tekst-glowny">&ndash;&nbsp;Ona ma rację &ndash; przytaknął Wilczur i&nbsp;spojrzał na swojego przyjaciela zatroskany. &ndash; Pamiętasz, jak o&nbsp;mnie się zamartwiałeś? I&nbsp;co? Jestem. Cały i&nbsp;zdrowy.</p>

  <p class="tekst-glowny">&ndash;&nbsp;Nawet mi tego nie przypominaj, stary… &ndash; Maks uniósł wzrok i&nbsp;zaśmiał się przez łzy. &ndash; Chodziłem po ścianach z&nbsp;nerwów o&nbsp;ciebie!</p>

  <p class="tekst-glowny">&ndash;&nbsp;Z&nbsp;Węglorzem będzie podobnie, zobaczysz. Wyliże się z&nbsp;tego.</p>

  <p class="tekst-glowny">&ndash;&nbsp;Najbardziej martwi mnie to, że on jest dość samotny. Muzeum to całe jego życie. Rodzice nie żyją od lat, rodzeństwa nie ma… Przyjaciół, którym ufa, jest zaledwie kilku. I&nbsp;dlatego mam do siebie pretensje, powinienem był zauważyć, że coś go trapi, że ma problem…</p>

  <p class="tekst-glowny">&ndash;&nbsp;A&nbsp;dlaczego nie założyłeś możliwości, że ten problem pojawił się nagle? &ndash; zauważył Wilczur.</p>

  <p class="tekst-glowny">&ndash;&nbsp;No właśnie, Maks! &ndash; Marta szturchnęła go w&nbsp;bok. &ndash; Przecież Jowita Borejko mówiła, że rano zachowywał się jak najbardziej normalnie. Oprowadzał wycieczkę i&nbsp;wszystko było w&nbsp;porządku. To wizyta policji sprawiła, że Węglorz… Zrobił coś nierozsądnego.</p>

  <p class="tekst-glowny">&ndash;&nbsp;Ale dlaczego do mnie nie zadzwonił? &ndash; Maks wciąż się zadręczał. &ndash; Przecież ja bym mu pomógł…</p>

  <p class="tekst-glowny">&ndash;&nbsp;Skąd wiesz, że nie chciał do ciebie zadzwonić? &ndash; skontrował Tomek. &ndash; Gdy ze mną rozmawiał, powiedział, że pomylił numery. Może to właśnie twój chciał wybrać?</p>

  <p class="tekst-glowny">&ndash;&nbsp;Nie wiem, sam już nie wiem…</p>

  <p class="tekst-glowny">&ndash;&nbsp;Teraz się tego nie dowiesz. Ale to nie znaczy, że mamy biernie czekać. Wszystkie ręce na pokład. Musimy się dowiedzieć, w&nbsp;jakiej sprawie policja przesłuchała Węglorza i&nbsp;czy rzeczywiście właśnie to go tak zdenerwowało. I&nbsp;skąd teza z&nbsp;gazety, że ma on jakiś związek z&nbsp;ciałem tego niemieckiego pisarza odkrytym w&nbsp;hotelu.</p>

  <p class="tekst-glowny">Maks zamknął oczy, opuszkami palców pocierając swoje brwi. Myślał nad czymś intensywnie.</p>

  <p class="tekst-glowny">&ndash;&nbsp;Powiedz mi: czy Węglorz mógłby być winny czyjejś śmierci? &ndash; kontynuował Tomek.</p>

  <p class="tekst-glowny">&ndash;&nbsp;W&nbsp;życiu. &ndash; W&nbsp;głosie Rajczakowskiego słychać było oburzenie. &ndash; On by nawet muchy nie skrzywdził.</p>

  <p class="tekst-glowny">&ndash;&nbsp;No właśnie. Zatem tym bardziej musimy to udowodnić. &ndash; Wilczur był zdeterminowany. &ndash; Znajdzie się tu dla mnie jakiś pokój do jutra?</p>

  <p class="tekst-glowny">&ndash;&nbsp;Dla ciebie zawsze. &ndash; Marta się uśmiechnęła. &ndash; Bardzo mi się podoba twoje podejście do sprawy!</p>

  <p class="tekst-glowny">&ndash;&nbsp;Bylebyś nie wpakował się tym razem w&nbsp;kłopoty &ndash; wtrącił Maks.</p>

  <p class="tekst-glowny">&ndash;&nbsp;Przestań. To, co wtedy mnie spotkało… &ndash; urwał Tomek.</p>

  <p class="tekst-glowny">Przed oczami stanął mu obraz Kotła Smogorni. Migawki z&nbsp;wydarzeń, które przeżył w&nbsp;Karkonoszach rok wcześniej, wracały co jakiś czas znienacka i&nbsp;wciąż potrafiły go na krótką chwilę sparaliżować. Co on teraz najlepszego robi? Tyle miesięcy zajęło mu odzyskanie poczucia bezpieczeństwa, równowagi i&nbsp;względnego spokoju. A&nbsp;teraz wraca w&nbsp;góry, które kojarzą mu się wyłącznie z&nbsp;niebezpieczeństwem i&nbsp;mrokiem? Poczuł ucisk za mostkiem. Miał ochotę wstać, pożegnać się z&nbsp;Maksem i&nbsp;Martą i&nbsp;czym prędzej wrócić do Wrocławia.</p>

  <p class="tekst-glowny">&ndash;&nbsp;Tomek? &ndash; Maks wyrwał go z&nbsp;zamyślenia.</p>

  <p class="tekst-glowny">Wilczur zacisnął usta. Czyżby zaczynał tchórzyć? Nie, nie zamierza sobie na to pozwalać. Resztką woli został przy stole, uśmiechnął się niepewnie i&nbsp;dokończył:</p>

  <p class="tekst-glowny">&ndash;&nbsp;To, co mnie wtedy spotkało, stanowiło dobrą lekcję. Dodało mi odwagi. A&nbsp;teraz, powiedzmy, że przyjechałem odczarować te góry. Dać im drugą szansę.</p>

  <p class="tekst-glowny">Czuł, że brzmi wiarygodnie. Niewiele brakowało, a&nbsp;sam by w&nbsp;te słowa uwierzył.</p>

  <p class="gwiazdka">*</p>

  <p class="tekst-glowny-1-akapit">Był już wieczór, gdy Tomek, po naradzie z&nbsp;Maksem i&nbsp;Martą, poszedł do swojego pokoju. Przyjaciel ulokował go na przedostatnim piętrze wieży, twierdząc, że widoki stamtąd w&nbsp;pełni zrekompensują mu mozolną wspinaczkę po starych, granitowych schodach. Nie mylił się.</p>

  <p class="tekst-glowny">Gdy Wilczur wyjrzał przez okno, zobaczył tylko bezkres gór &ndash; perspektywa roztaczająca się z&nbsp;wieży była o&nbsp;wiele szersza niż ta, którą oferowały okna na parterze. Dostrzegł majaczącą na horyzoncie Śnieżkę, która mieniła się odcieniami pomarańczy i&nbsp;czerwieni za sprawą zachodzącego słońca, a&nbsp;w&nbsp;oknie po przeciwnej stronie &ndash; charakterystyczny ostry masyw Szrenicy, wyróżniający się na tle łagodnie falujących i&nbsp;miękkich kształtów Gór Izerskich. Wieża schroniska nad Śnieżnymi Kotłami była jednym z&nbsp;niewielu, o&nbsp;ile nie jedynym miejscem w&nbsp;Karkonoszach, z&nbsp;którego można było obserwować jednocześnie Szrenicę i&nbsp;Śnieżkę &ndash; szczyty symbole, strzegące od zachodu i&nbsp;wschodu, niczym dwaj żołnierze, krainę Ducha Gór.</p>

  <p class="tekst-glowny">Kiedy jakiś czas później Wilczur wyszedł na zewnątrz, było już po zmierzchu. Choć wydawało mu się, że na dworze panuje błogi spokój, wystarczyło, że otworzył drzwi, a&nbsp;w&nbsp;twarz natychmiast uderzył go silny podmuch powietrza. Wiatr nie stracił na mocy ani odrobinę.</p>

  <p class="tekst-glowny">Znów nabrał wątpliwości. Czy powinien był tu przyjeżdżać? „Tylko pamiętaj o&nbsp;oddychaniu” &ndash; przypominała mu zawsze Magda, jego ukochana, gdy jeszcze żyła. Nabrał więc tchu, skupił się na powolnym wypełnianiu płuc chłodnym karkonoskim powietrzem. Wydech. Pod stopami poczuł skalisty górski grunt. „Stąpasz po ziemi, więc jesteś bezpieczny” &ndash; powtarzał sobie, chcąc uniknąć ataku paniki. Zrobił kilka kroków, poczuł się pewniej.</p>

  <p class="tekst-glowny">&ndash;&nbsp;Zaskoczyłeś mnie, Tomku &ndash; usłyszał znienacka czyjś głos.</p>

  <p class="tekst-glowny">Odwrócił się gwałtownie. Marta. Nie zauważył, że wyszła za nim na dwór.</p>

  <p class="tekst-glowny">&ndash;&nbsp;Ja? Czym?</p>

  <p class="tekst-glowny">&ndash;&nbsp;Wróciłeś w&nbsp;Karkonosze.</p>

  <p class="tekst-glowny">Otworzył usta, ale nie wiedział, co odpowiedzieć.</p>

  <p class="tekst-glowny">&ndash;&nbsp;Przyjazd w&nbsp;góry musiał być dla ciebie trudny. Zwłaszcza po tym, co przeżyłeś tutaj poprzednim razem.</p>

  <p class="tekst-glowny">&ndash;&nbsp;Tak… &ndash; przyznał zrezygnowany. Miał wrażenie, że grunt znów zaczyna mu uciekać spod nóg. &ndash; Wróciłem i&nbsp;znów czuję paniczny strach. Przypomina mi się co rusz, jak wtedy, zimą, mnie uwięzili. Krzyczałem w&nbsp;tej piwnicy i&nbsp;byłem pewien, że nikt mnie nie usłyszy.&nbsp;W&nbsp;końcu to góry, człowiek jest tu zdany wyłącznie na siebie.</p>

  <p class="tekst-glowny">&ndash;&nbsp;Musisz uświadomić sobie jedną rzecz, wtedy będzie ci łatwiej. Góry wcale nie są złe. Paradoksalnie to one dają prawdziwą wolność i&nbsp;bezpieczeństwo. Źli są co najwyżej ludzie.</p>

  <p class="tekst-glowny">&ndash;&nbsp;I&nbsp;schroniska. One też bywają złe &ndash; dodał Wilczur ze skwaszoną miną, przypominając sobie przygody, które spotkały go w&nbsp;Strzesze Akademickiej.</p>

  <p class="tekst-glowny">&ndash;&nbsp;Nie… One są kwintesencją bezpieczeństwa. Spójrz. &ndash; Wskazała za siebie. Majestatyczna sylwetka schroniska Nad Śnieżnymi Kotłami błyszczała rozświetlonymi oknami na tle nocnego nieba. &ndash; Moja i&nbsp;Maksa przygoda z&nbsp;tym miejscem też zaczęła się w&nbsp;dość dramatycznych okolicznościach. Trudno mi było pokochać ten budynek na nowo, po tym, co przeżyłam tu w&nbsp;dwa tysiące czwartym roku. Ale w&nbsp;pewnym momencie zrozumiałam właśnie to: źli mogą być ludzie, nie miejsca.</p>

  <p class="tekst-glowny">Wilczur milczał przez chwilę. Stopniowo zaczynał czuć, jak grunt na nowo wraca pod jego stopy.</p>

  <p class="tekst-glowny">&ndash;&nbsp;Dzięki, Marta.</p>

  <p class="tekst-glowny">&ndash;&nbsp;Popatrz, przez całe wieki to właśnie w&nbsp;Karkonosze uciekano przed złem. Przed wojnami, epidemiami, w&nbsp;poszukiwaniu swobody poglądów. To teraz dopiero coś się z&nbsp;ludźmi porobiło, stracili kontakt z&nbsp;naturą, przestali się z&nbsp;nią rozumieć i&nbsp;w&nbsp;tym, co zawsze było wolnością, widzą dziś pułapki. Spróbuj odwrócić myślenie i&nbsp;uwierzyć, że to w&nbsp;górach jest bezpiecznie, a&nbsp;nie tam, na dole. Dobrej nocy, Tomku! &ndash; Uśmiechnęła się, po przyjacielsku poklepała go po ramieniu i&nbsp;wróciła do schroniska.</p>

  <p class="tekst-glowny">Został na dworze sam. Przysiadł obok znajdujących się naprzeciwko wejścia skał. Ich nazwa &ndash; Czarcia Ambona &ndash; była fascynująca. W&nbsp;Karkonoszach mieszało się bowiem tyle religijnych symboli: Śnieżkę poświęcono świętemu Wawrzyńcowi, choć wedle legend jaskinie pod nią zamieszkiwał Liczyrzepa, na Śnieżnych Kotłach natomiast swoją ambonę miał, wedle nazwy, sam diabeł.</p>

  <p class="tekst-glowny">Wyciągnął komórkę i&nbsp;odszukał numer Alberta. Gdy w&nbsp;zeszłym roku zapisywał sobie telefon do emerytowanego policjanta z&nbsp;Kowar, nawet nie przypuszczał, że kiedyś jeszcze będzie potrzebował jego pomocy.</p>

  <p class="tekst-glowny">&ndash;&nbsp;Tomek Wilczur? Czyżby kolejna książka się pisała? &ndash; Albert odebrał po kilku sygnałach.</p>

  <p class="tekst-glowny">&ndash;&nbsp;Cześć. Wręcz przeciwnie, musiałem przerwać pisanie i&nbsp;zostawić je na pewien czas we Wrocławiu &ndash; westchnął. &ndash; Wróciłem w&nbsp;Karkonosze.</p>

  <p class="tekst-glowny">&ndash;&nbsp;O&nbsp;proszę, nie spodziewałem się tego. Co cię do nas sprowadza?</p>

  <p class="tekst-glowny">&ndash;&nbsp;Słyszałeś zapewne o&nbsp;tych szczątkach znalezionych w&nbsp;Karpaczu?</p>

  <p class="tekst-glowny">&ndash;&nbsp;A&nbsp;kto nie słyszał… Mam nadzieję, że nie zamierzasz mieszać się akurat w&nbsp;ten temat?</p>

  <p class="tekst-glowny">&ndash;&nbsp;Dlaczego?</p>

  <p class="tekst-glowny">&ndash;&nbsp;Bo to bardzo niefajna sprawa. Sam nie wiem zbyt wiele, ale radzę ci po przyjacielsku: nie zajmuj się tym. Wmieszani są w&nbsp;to prawdopodobnie bardzo niebezpieczni ludzie.</p>

  <p class="tekst-glowny">&ndash;&nbsp;Wczoraj rano policja przesłuchała mojego znajomego Jacka Węglorza. Nie wiem, co tam się na komisariacie wydarzyło, ale tego samego dnia po południu facet nałykał się tabletek nasennych i&nbsp;popił je alkoholem. Trudno powiedzieć, czy to na pewno było celowe, ale… sam rozumiesz, że nie wygląda to dobrze. Zastanawiam się… &ndash; Wilczur zawiesił głos i&nbsp;zaczął nerwowo skubać skórkę przy paznokciu. Wiedział, że prosi o&nbsp;naprawdę dużą przysługę. &ndash; Czy byłbyś w&nbsp;stanie się podpytać, co zaszło na tym przesłuchaniu? Oraz czy policja podejrzewa o&nbsp;coś Węglorza?</p>

  <p class="tekst-glowny">Po drugiej stronie przez dłuższą chwilę panowała cisza.</p>

  <p class="tekst-glowny">&ndash;&nbsp;Tomku… &ndash; westchnął wreszcie Albert. &ndash; Stawiasz mnie w&nbsp;bardzo niekomfortowej sytuacji. Gdy rozmawialiśmy w&nbsp;zeszłym roku, to była inna sprawa, sprzed lat, dawno już umorzona. A&nbsp;teraz chodzi ci o&nbsp;śledztwo w&nbsp;sprawie zaginięcia Mohla. Jeszcze kilka dni temu może i&nbsp;mógłbym z&nbsp;tobą o&nbsp;nim porozmawiać, bo już od dawna było zamknięte. Ale gdy znaleziono szczątki, które prawdopodobnie należą właśnie do niego, sprawę wznowiono. Jeśli nawet udałoby mi się dowiedzieć przez dawnych znajomych, co tam zaszło, to gdybym ci powiedział, byłoby to nieuczciwe wobec kolegów ze służby. Rozumiesz?</p>

  <p class="tekst-glowny">&ndash;&nbsp;Pewnie… &ndash; Tomek spojrzał na swój palec. Rozdrapał go na tyle, że przy paznokciu pojawiła się kropla krwi. &ndash; Wiem, że… To niezręczna sytuacja. Ale martwię się o&nbsp;znajomego. To bardzo wrażliwy człowiek, w&nbsp;dodatku… żyjący w&nbsp;swoim świecie. Obawiam się, że przez przypadek został w&nbsp;coś wplątany i&nbsp;po prostu psychicznie nie dał rady. Ludzie mają różną tolerancję na stres, sam wiesz najlepiej.</p>

  <p class="tekst-glowny">&ndash;&nbsp;Oczywiście, rozumiem, ale niestety, nie mogę nic dla ciebie zrobić.</p>

  <p class="tekst-glowny">Pisarz milczał.</p>

  <p class="tekst-glowny">&ndash;&nbsp;W&nbsp;porządku, Albert. Mimo wszystko dzięki za rozmowę.</p>

  <p class="tekst-glowny">&ndash;&nbsp;Posłuchaj. &ndash; Policjant ciężko wypuścił powietrze. &ndash; Ja sam nie mogę ci nic powiedzieć, to już ustaliliśmy. Ale przecież… Nikt nie zabroni ci szukać na własną rękę. Musisz mieć tylko świadomość, że prędzej czy później możesz przez to wpakować się w&nbsp;kłopoty.</p>

  <p class="tekst-glowny">&ndash;&nbsp;Wiesz przecież, że to moja specjalność.</p>

  <p class="tekst-glowny">W&nbsp;słuchawce rozległ się śmiech. Tomek też odruchowo uniósł kąciki ust.</p>

  <p class="tekst-glowny">&ndash;&nbsp;Wilczur, nie wiem, czy wszyscy pisarze są tacy postrzeleni jak ty, ale… trzymam za ciebie kciuki.</p>

  <p class="tekst-glowny">&ndash;&nbsp;Dzięki! Zastanawiam się tylko, od czego miałbym zacząć moje poszukiwania… &ndash; Próbował podejść policjanta z&nbsp;nadzieją, że między słowami tamten podrzuci mu chociaż jakiś mały punkt zaczepienia.</p>

  <p class="tekst-glowny">&ndash;&nbsp;Znalezione w&nbsp;Karpaczu zwłoki rzekomo należą do Hermanna Mohla, to już czytałeś zapewne w&nbsp;gazecie.</p>

  <p class="tekst-glowny">&ndash;&nbsp;Tak, zaginął w&nbsp;dziewięćdziesiątym drugim.</p>

  <p class="tekst-glowny">&ndash;&nbsp;Dokładnie. Tuż przed zniknięciem facet miał spotkanie autorskie w&nbsp;jeleniogórskiej Wojewódzkiej Bibliotece Publicznej, która od niedawna nazywa się Książnica Karkonoska. Doszło tam wtedy do jakiejś awantury. Reszty musisz dowiedzieć się sam. Jesteś bystry facet, na pewno dasz sobie radę.</p>

  <p class="tytul-podrozdzialu-1-swiatlo-gora">Cieplice Śląskie-Zdrój, noc 2/3 lipca 2008</p>

  <p class="tekst-glowny-1-akapit">Zaparkował przy Fabrycznej, tuż obok wejścia do Parku Zdrojowego &ndash; tak żeby jego samochód jak najmniej rzucał się w&nbsp;oczy. Naciągnął na usta czarny sportowy komin i&nbsp;włożył czapkę z&nbsp;daszkiem. Choć to samo w&nbsp;sobie powinno wystarczyć, dla pewności zakrył oczy okularami przeciwsłonecznymi i&nbsp;wysiadł z&nbsp;samochodu.</p>

  <p class="tekst-glowny">Przez chwilę stał w&nbsp;cieniu, przyzwyczajając się do ciemności. Księżyc był tuż po trzeciej kwadrze &ndash; malał, z&nbsp;każdą kolejną nocą zamieniając się stopniowo w&nbsp;cienki rogalik. Spojrzał w&nbsp;niebo, zastanawiając się, czy to, co robi, jest słuszne. Był przecież perfidnym kłamcą. <span class="tytul-dziela">Luna mendax</span><sup class="g2"><a href="#calibre_link-38" id="calibre_link-89" class="calibre7">8</a></sup> &ndash; przypomniał sobie nagle łaciński zwrot. Źródłem powiedzenia był fakt, że w&nbsp;trzeciej kwadrze księżyc przypominał literę C. Po łacinie <span class="tytul-dziela">Crescere</span> oznaczało rosnąć, a&nbsp;wbrew temu księżyc malał: zmierzał w&nbsp;kierunku nowiu, aby ostatecznie całkowicie zniknąć z&nbsp;nieboskłonu i&nbsp;pozostawić ziemię na pastwę ciemności. Podobnie rzecz się miała z&nbsp;jego umysłem &ndash; rodzące się w&nbsp;nim pomysły z&nbsp;dnia na dzień stawały się coraz mroczniejsze.</p>

  <p class="tekst-glowny">„To nie może się udać” &ndash; pomyślał raz jeszcze o&nbsp;całym swoim misternym planie. Czy miał jednak jakikolwiek inny wybór? Strategia, którą przyjął, wydawała się jedynym sposobem na uratowanie się od odpowiedzialności za dawne błędy.</p>

  <p class="tekst-glowny">Znów spojrzał w&nbsp;niebo, napinając kark tak mocno, że aż zaczęła mu drżeć cała głowa. „To musi się udać” &ndash; jego myśli stawały się coraz bardziej chaotyczne i&nbsp;pełne sprzeczności. Wszystko przez niedobór snu.</p>

  <p class="tekst-glowny">Wszedł do Parku Zdrojowego przez boczną bramę, szczęśliwie nie była zamykana na noc. Zamiast oświetlonej alejki wybrał wydeptaną między drzewami ścieżkę, aby skryć się przed potencjalnymi świadkami. Zrobił to może trochę na wyrost &ndash; szczęśliwie dla niego prawdopodobieństwo, że o&nbsp;tej porze spotka w&nbsp;parku kogokolwiek, było nikłe.</p>

  <p class="tekst-glowny">Szedł szybko, nie miał czasu do stracenia, bo bezwzględnie musiał zdążyć przed świtem. To, czego zamierzał za chwilę dokonać w&nbsp;Cieplicach, zrobił już tej nocy przy jednym słynnym hotelu w&nbsp;Szklarskiej Porębie oraz w&nbsp;Sosnówce. Teraz przyszła pora na kolejne miejsce z&nbsp;jego listy. Wszystko, co było dotychczas ukryte, miało tej nocy zostać ujawnione. Naznaczone.</p>

  <p class="tekst-glowny">Po chwili marszu dotarł na skraj polany, tworzącej jedną z&nbsp;parkowych osi widokowych. Na jej przeciwległym końcu majaczyła bryła pałacu hrabiostwa Schaffgotschów. Uwielbiał ten budynek za jego sprzeczności. W&nbsp;unikatowy sposób łączył on bowiem architektoniczną wytworność z&nbsp;funkcjonalnością. Dobrze wpisywał się w&nbsp;uzdrowiskową zabudowę Cieplic, świadczył o&nbsp;budowanej przez wieki rodowej dumie, a&nbsp;jednocześnie zachowywał rozsądnie skromny charakter, nie kłując w&nbsp;oczy zbędnym przepychem.</p>

  <p class="tekst-glowny">Czmychnął tyłami Teatru Zdrojowego, a&nbsp;następnie wzdłuż głównej alei, aby po chwili dotrzeć na plac Piastowski. Sylwetka pałacu od tej strony była pozbawionym skazy przykładem baroku. <span class="tytul-dziela">Barocco</span>, nieregularna perła &ndash; taki właśnie był najsłynniejszy cieplicki zabytek.</p>

  <p class="tekst-glowny">Dziesiątki okien na kolejnych piętrach pałacu tonęły w&nbsp;mroku. Jarzące światło ulicznych latarni wydobywało z&nbsp;ich ciemności jedynie fragmenty eleganckich zasłon i&nbsp;stiukowych dekoracji.</p>

  <p class="tekst-glowny">Rozejrzał się, plac był pusty. Drgnął, gdy kościelny dzwon zaczął wybijać drugą w&nbsp;nocy. Nie pochodził z&nbsp;Cieplic, nie potrafił więc rozpoznać, z&nbsp;której wieży dochodziło głuche dudnienie.</p>

  <p class="tekst-glowny">Teraz albo nigdy.</p>

  <p class="tekst-glowny">Wyciągnął z&nbsp;plecaka puszkę i&nbsp;podbiegł do wrót pałacu. Stanął po prawej stronie drzwi, nacisnął spust i&nbsp;dwoma zamaszystymi ruchami wymalował na ścianie krzyż, a&nbsp;potem do każdego z&nbsp;ramion dodał poprzeczną odnogę. Usłyszał dochodzące z&nbsp;oddali dziwne chrobotanie, nie spojrzał jednak nawet w&nbsp;tamtym kierunku. Musiał się spieszyć.</p>

  <p class="tekst-glowny">Kolejnych kilka kresek. Puszka ze sprayem syczała, jakby próbował uwolnić się z&nbsp;niej jakiś wściekły wąż. Doskonale, powstał kolejny element symbolu. W&nbsp;tym momencie zorientował się, że w&nbsp;pałacowej stróżówce pali się światło. Wcześniej na pewno go nie było…</p>

  <p class="tekst-glowny">&ndash;&nbsp;Cholera jasna! &ndash; warknął pod nosem i&nbsp;przyspieszył malowanie.</p>

  <p class="tekst-glowny">Chrobotanie ustało, zamiast niego rozległo się głuche skrzypnięcie. Odwrócił się w&nbsp;stronę, z&nbsp;której dochodziło. Ktoś otworzył drzwi po drugiej stronie pałacu.</p>

  <p class="tekst-glowny">&ndash;&nbsp;Hej, ty tam! &ndash; krzyknął dozorca, oślepiając go z&nbsp;oddali światłem latarki. &ndash; Niech no cię dopadnę! Policja już tu jedzie!</p>

  <p class="tekst-glowny">Czym prędzej rzucił się do ucieczki. Kątem oka zdążył jeszcze spojrzeć na swoje dzieło. Był zadowolony. Swastyka wyszła naprawdę olbrzymia.</p>

  <p class="tekst-glowny">Szubienica, na której wisiała, również.</p>

  <p class="tekst-glowny">Gdy wsiadł do samochodu, odetchnął z&nbsp;ulgą. Dozorca musiał mieć już swoje lata i&nbsp;w&nbsp;połowie pościgu najwyraźniej się poddał. Mimo to mężczyzna ruszył z&nbsp;parkingu z&nbsp;impetem, żeby czym prędzej opuścić Cieplice. Spojrzał na listę, a&nbsp;potem na zegarek. Miał dobry czas. Do odwiedzenia zostały mu jeszcze tylko trzy miejsca: pałac w&nbsp;Miłkowie, zamek na Księżej Górze, no i&nbsp;oczywiście… hotel Sanssouci.</p>

  <p class="tekst-glowny">Wizyta w&nbsp;tym ostatnim była wisienką na torcie.</p>
</div>





<script src="https://cdn.jsdelivr.net/npm/bootstrap@5.3.8/dist/js/bootstrap.bundle.min.js" integrity="sha384-FKyoEForCGlyvwx9Hj09JcYn3nv7wiPVlz7YYwJrWVcXK/BmnVDxM+D2scQbITxI" crossorigin="anonymous"></script>
  </body></html>
