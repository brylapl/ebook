<!doctype html>
<html lang="en">
  <head>
    <meta charset="utf-8">
    <meta name="viewport" content="width=device-width, initial-scale=1">
    <title>SCHRONISKO</title>
    <link href="https://cdn.jsdelivr.net/npm/bootstrap@5.3.8/dist/css/bootstrap.min.css" rel="stylesheet" integrity="sha384-sRIl4kxILFvY47J16cr9ZwB07vP4J8+LH7qKQnuqkuIAvNWLzeN8tE5YBujZqJLB" crossorigin="anonymous">
  <style>
* {
margin-left: 10px;
}

</style>
</head>
<body>


<div class="t-p" id="calibre_link-2">
  <h1 class="toc">Spis treści</h1>

  <p class="lvl-h" id="calibre_link-119"><a href="#calibre_link-1" class="calibre3">Copyright</a></p>

  <p class="lvl-h" id="calibre_link-120"><a href="#calibre_link-3" class="calibre3">Dedykacja</a></p>

  <p class="lvl-h" id="calibre_link-26"><a href="#calibre_link-4" class="calibre3">Rozdział I. Konferencja</a></p>

  <p class="lvl-h" id="calibre_link-30"><a href="#calibre_link-5" class="calibre3">Rozdział II. Seans</a></p>

  <p class="lvl-h" id="calibre_link-32"><a href="#calibre_link-6" class="calibre3">Rozdział III. Kości</a></p>

  <p class="lvl-h" id="calibre_link-34"><a href="#calibre_link-7" class="calibre3">Rozdział IV. Grzechy młodości</a></p>

  <p class="lvl-h" id="calibre_link-36"><a href="#calibre_link-8" class="calibre3">Rozdział V. Powrót w&nbsp;Góry Olbrzymie</a></p>

  <p class="lvl-h" id="calibre_link-39"><a href="#calibre_link-9" class="calibre3">Rozdział VI. Spotkanie autorskie</a></p>

  <p class="lvl-h" id="calibre_link-41"><a href="#calibre_link-10" class="calibre3">Rozdział VII. Sanssouci znaczy beztroski</a></p>

  <p class="lvl-h" id="calibre_link-47"><a href="#calibre_link-11" class="calibre3">Rozdział VIII. Kotlina dyplomatów</a></p>

  <p class="lvl-h" id="calibre_link-49"><a href="#calibre_link-12" class="calibre3">Rozdział IX. Marian Bylica</a></p>

  <p class="lvl-h" id="calibre_link-53"><a href="#calibre_link-13" class="calibre3">Rozdział X. Plotki</a></p>

  <p class="lvl-h" id="calibre_link-55"><a href="#calibre_link-14" class="calibre3">Rozdział XI. Ambasada</a></p>

  <p class="lvl-h" id="calibre_link-61"><a href="#calibre_link-15" class="calibre3">Rozdział XII. Łomniczka zaprasza</a></p>

  <p class="lvl-h" id="calibre_link-63"><a href="#calibre_link-16" class="calibre3">Rozdział XIII. Morderca</a></p>

  <p class="lvl-h" id="calibre_link-66"><a href="#calibre_link-17" class="calibre3">Rozdział XIV. Kwestia zaufania</a></p>

  <p class="lvl-h" id="calibre_link-68"><a href="#calibre_link-18" class="calibre3">Rozdział XV. Niedopałek</a></p>

  <p class="lvl-h" id="calibre_link-70"><a href="#calibre_link-19" class="calibre3">Rozdział XVI. Muzeum</a></p>

  <p class="lvl-h" id="calibre_link-72"><a href="#calibre_link-20" class="calibre3">Rozdział XVII. Sekret budy Nad Wodospadem</a></p>

  <p class="lvl-h" id="calibre_link-75"><a href="#calibre_link-21" class="calibre3">Posłowie, czyli co wydarzyło się naprawdę, a&nbsp;co jest tylko fikcją</a></p>

  <p class="lvl-h" id="calibre_link-81"><a href="#calibre_link-22" class="calibre3">Podziękowania</a></p>

  <p class="lvl-h" id="calibre_link-121"><a href="#calibre_link-23" class="calibre3">Przypisy</a></p>

  <p class="lvl-h" id="calibre_link-122"><a href="#calibre_link-24" class="calibre3">Strona redakcyjna</a></p>
</div>

<div class="t-p" id="calibre_link-7">
  <h1 title="Rozdział IV. Grzechy młodości" class="toc"><a href="#calibre_link-34" class="calibre5"><img alt="" src="images/000002.jpg" class="calibre4" /></a><a href="#calibre_link-34" class="calibre5"><br class="calibre6" /></a><a href="#calibre_link-34" class="calibre5">Rozdział IV. Grzechy młodości</a></h1>

  <p class="tekst-glowny-1-akapit">[…] Jesteśmy</p>

  <p class="tekst-glowny-1-akapit">Wciąż zagrożeni, zmywajmy więc z&nbsp;siebie</p>

  <p class="tekst-glowny-1-akapit">Ślady podejrzeń strumieniami pochlebstw;</p>

  <p class="tekst-glowny-1-akapit">Twarze jak maski serc niech ukrywają,</p>

  <p class="tekst-glowny-1-akapit">Co w&nbsp;nich tkwi na dnie.</p>

  <p class="tekst-glowny-podpis-1-swiatlo-gora">William Shakespeare, <span class="tytul-dziela">Makbet</span><sup class="g2"><a href="#calibre_link-35" id="calibre_link-87" class="calibre7">6</a></sup></p>

  <p class="tytul-podrozdzialu-1-swiatlo-gora">Jagniątków, 1 lipca 2008</p>

  <p class="tekst-glowny-1-akapit">Jagniątków tworzyły głównie przedwojenne domy, rozrzucone na stromych zboczach gór opadających w&nbsp;kierunku Wrzosówki. Po wyjątkowo chłodnej nocy okolicę spowijała mgła radiacyjna. Rozciągała się pomiędzy starymi zabudowaniami niczym wata zahaczona o&nbsp;świerkowe gałęzie. W&nbsp;przeciwieństwie do zimowych mgieł &ndash; gęstych, upiornych i&nbsp;wymieszanych ze smogiem, ta była czysta, delikatna i&nbsp;ulotna. Gdy tylko słońce na dobre zajrzy w&nbsp;chłodne zakamarki osady, po cienkim woalu nie zostanie nawet ślad.</p>

  <p class="tekst-glowny">Jaworski i&nbsp;Chmielewski wczoraj wieczorem, zaraz po powrocie z&nbsp;hotelu Pod Złotą Gwiazdą, odszukali i&nbsp;przejrzeli akta sprawy Hermanna Mohla z&nbsp;dziewięćdziesiątego drugiego roku. Według dokumentów wiele poszlak wskazywało, że za zaginięciem Niemca może stać Jacek Węglorz &ndash; wtedy student historii, teraz kustosz muzeum Gerharta Hauptmanna. Ponieważ odnalezienie zwłok sprawiło, że śledztwo zostało wznowione, policjanci postanowili na początek ponownie porozmawiać z&nbsp;głównym podejrzanym sprzed lat.</p>

  <p class="tekst-glowny">Zatrzymali się na dużym parkingu przy Michałowickiej, kawałek od muzeum. Nie chcąc wzbudzać sensacji, nie podjechali radiowozem pod sam dom Hauptmanna.</p>

  <p class="tekst-glowny">&ndash;&nbsp;Kto by pomyślał, że muzealnik z&nbsp;Jagniątkowa może mieć coś wspólnego z&nbsp;naszym denatem z&nbsp;hotelu… &ndash; zaczął Włodek, obserwując z&nbsp;daleka park, który otaczał willę noblisty. Spomiędzy bujnej zieleni drzew wyzierała sylwetka bajkowego pałacyku, którego biel stapiała się z&nbsp;kolorem płożącej się po ziemi porannej mgły, tak jakby dom lewitował wśród otaczającej go roślinności.</p>

  <p class="tekst-glowny">&ndash;&nbsp;To przecież historyk, oni są nieprzewidywalni. &ndash; Jaworski wzruszył ramionami. &ndash; Naczytał się w&nbsp;tych swoich książkach, pewne sprawy wziął za bardzo na serio i&nbsp;postanowił sam wymierzyć dziejową sprawiedliwość. Mało to już było takich jak on?</p>

  <p class="tekst-glowny">&ndash;&nbsp;Niby tak. Mimo to nie jestem przekonany, że będziemy rozmawiać z&nbsp;potencjalnym sprawcą.</p>

  <p class="tekst-glowny">&ndash;&nbsp;Przecież czytałeś wczoraj akta z&nbsp;dziewięćdziesiątego drugiego. Jacek Węglorz ewidentnie wtedy kłamał. Na dodatek miał motyw.</p>

  <p class="tekst-glowny">&ndash;&nbsp;To prawda, miał. Ale dowodów nie było.</p>

  <p class="tekst-glowny">&ndash;&nbsp;Bo nie było ciała. A&nbsp;teraz jest. Wiesz zresztą, jak wtedy pracowała policja.</p>

  <p class="tekst-glowny">&ndash;&nbsp;Tak &ndash; mruknął Włodek. &ndash; I&nbsp;dlatego tym bardziej myślę, że gdyby cokolwiek na niego mieli, toby go bardziej przycisnęli.</p>

  <p class="tekst-glowny">&ndash;&nbsp;Nie cisnęli, bo ich nikt nie cisnął, proste. To nie była przecież na tamte lata medialna sprawa. Kogo interesował wtedy jakiś zaginiony emeryt z&nbsp;Niemiec? Gdyby to była kwestia Polaka, albo przynajmniej chodziłoby o&nbsp;jakąś grubą zbrodnię, gwałt, rabunek, seryjnego, to wszystkie media by się tym interesowały, a&nbsp;policja czułaby presję. A&nbsp;w&nbsp;tamtej sprawie? Nikt nie poświęciłby temu zdarzeniu nawet dwóch zdań w&nbsp;podrzędnej lokalnej gazecie.</p>

  <p class="tekst-glowny">&ndash;&nbsp;Swoją drogą, trzeba będzie uważać na tego dziennikarzynę. Widać, że zwęszył sensację. Bo sam w&nbsp;sobie zaginiony emeryt z&nbsp;Niemiec może i&nbsp;nie brzmi jak hasło na nagłówek, ale zamurowane zwłoki sprzed lat już tak.</p>

  <p class="tekst-glowny">&ndash;&nbsp;I&nbsp;szalony historyk z&nbsp;Jagniątkowa. On też będzie ludzi interesować.</p>

  <p class="tekst-glowny">&ndash;&nbsp;Nie zamierzam wyrokować, czy jest szalony, dopóki go nie poznam. Sprawdźmy, czy jest na miejscu &ndash; zarządził Włodek i&nbsp;wyciągnął telefon. &ndash; Halo? Dom Hauptmanna? Dzień dobry. Czy kustosz muzeum jest już w&nbsp;pracy? Tak? Ach, za chwilę zacznie oprowadzać wycieczkę. Nie, nie trzeba nic przekazywać, dziękuję za informację. &ndash; Rozłączył się i&nbsp;spojrzał na Jaworskiego. &ndash; Dobra, wchodzimy.</p>

  <p class="gwiazdka">*</p>

  <p class="tekst-glowny-1-akapit">Jacek Węglorz przywitał pierwszą poranną grupę turystów. Z&nbsp;właściwą dla siebie ekscytacją i&nbsp;zaangażowaniem zaczął snuć opowieść o&nbsp;pełnym przygód i&nbsp;skandali życiu Gerharta Hauptmanna. Nieustannie machał przy tym rękami, wskazując kolejne szczegóły wyjątkowego wnętrza pałacu pisarza i&nbsp;opowiadając o&nbsp;trasie zwiedzania.</p>

  <p class="tekst-glowny">&ndash;&nbsp;Muszą państwo wiedzieć, że Gerhart Hauptmann zamieszkał w&nbsp;tym domu w&nbsp;tysiąc dziewięćset pierwszym roku, ale podziwiane przez was teraz słynne malowidła, które zdobią Halę Rajską, powstały ponad dwadzieścia lat później. Prace ukończono w&nbsp;tysiąc dziewięćset dwudziestym drugim, wypadała wtedy dziesiąta rocznica przyznania Hauptmannowi Nagrody Nobla i&nbsp;jednocześnie jego sześćdziesiąte urodziny… &ndash; Kustosz urwał znienacka, widząc wchodzących do muzeum policjantów. &ndash; Dzień dobry! Panowie też na zwiedzanie?</p>

  <p class="tekst-glowny">&ndash;&nbsp;Dzień dobry. Pan Jacek Węglorz? &ndash; zaczął Chmielewski.</p>

  <p class="tekst-glowny">&ndash;&nbsp;Tak. &ndash; Uśmiech zniknął z&nbsp;twarzy kustosza. &ndash; Coś się stało?</p>

  <p class="tekst-glowny">&ndash;&nbsp;Komisarz Włodzimierz Chmielewski. Chcielibyśmy z&nbsp;panem porozmawiać.</p>

  <p class="tekst-glowny">&ndash;&nbsp;Dobrze, nie ma problemu. Jeśli tylko moja wiedza może się wam do czegoś przydać, to z&nbsp;przyjemnością. Ale wie pan, nie zapowiedzieliście się wcześniej, a&nbsp;ja teraz mam wycieczkę. &ndash; Węglorz podrapał się po głowie zakłopotany, wskazując turystów. &ndash; Najpierw muszę państwa oprowadzić. Zwiedzający nie mogą przecież czekać.</p>

  <p class="tekst-glowny">&ndash;&nbsp;My też nie możemy.</p>

  <p class="tekst-glowny">&ndash;&nbsp;No dobrze, jeśli to takie pilne, to zapraszam do mnie, do gabinetu na piętrze. Jowita ze sklepiku zaraz zrobi panom kawy, proszę mi dać godzinkę, będę się uwijał.</p>

  <p class="tekst-glowny">W&nbsp;tym momencie na antresoli pokazała się jedna z&nbsp;pracowniczek muzeum, niosła jakieś papiery do sekretariatu.</p>

  <p class="tekst-glowny">&ndash;&nbsp;Karolinko! &ndash; zawołał w&nbsp;jej kierunku Węglorz. &ndash; Mogłabyś oprowadzić państwa policjantów po wystawie czasowej na piętrze? Nie chcę, żeby panowie się nudzili i&nbsp;tracili czas. A&nbsp;musicie wiedzieć, że mamy teraz fantastyczne grafiki i&nbsp;obrazy Paula Austa, wyjątkowego artysty z&nbsp;Sobieszowa. To pierwsza w&nbsp;historii tak duża wystawa poświęcona temu malarzowi, właśnie Karolina odpowiadała za jej organizację…</p>

  <p class="tekst-glowny">&ndash;&nbsp;Przykro mi, ale pan chyba źle nas zrozumiał. &ndash; Chmielewski był zmuszony przerwać historykowi. &ndash; Zabieramy pana na komisariat. Teraz.</p>

  <p class="tekst-glowny">&ndash;&nbsp;Ale co się stało?</p>

  <p class="tekst-glowny">&ndash;&nbsp;Nie będziemy tutaj o&nbsp;tym rozmawiać.</p>

  <p class="tekst-glowny">Węglorz momentalnie zmienił wyraz twarzy. Skrzyżował ręce na piersi i&nbsp;głęboko zaczerpnął powietrza.</p>

  <p class="tekst-glowny">&ndash;&nbsp;Właśnie, że będziemy &ndash; odparł. &ndash; Nie pójdę, póki nie dowiem się, o&nbsp;co chodzi.</p>

  <p class="tekst-glowny">&ndash;&nbsp;Chodzi o&nbsp;sprawę zaginięcia Hermanna Mohla, na pewno pan pamięta &ndash; rzucił Jaworski, chcąc zakończyć zbędną dyskusję.</p>

  <p class="tekst-glowny">Kustosz szybko zamrugał oczami i&nbsp;zaczął pocierać rękami ramiona, jakby nagle zrobiło mu się zimno.</p>

  <p class="tekst-glowny">&ndash;&nbsp;Pamiętam &ndash; wydusił po chwili. &ndash; Ale ja już wtedy wszystko wam powiedziałem. Nie mam z&nbsp;tą sprawą nic wspólnego! Zresztą po co do tego znowu wracacie?</p>

  <p class="tekst-glowny">&ndash;&nbsp;Wystąpiły nowe okoliczności. Proszę z&nbsp;nami.</p>

  <p class="tekst-glowny">Węglorz powiódł wzrokiem po zwiedzających, którzy przyglądali się ich wymianie zdań z&nbsp;rosnącym zaintrygowaniem. „Boże, co za wstyd…” &ndash; to była jedyna myśl, jaką miał w&nbsp;tym momencie.</p>

  <p class="tekst-glowny">&ndash;&nbsp;Ale co z&nbsp;turystami? &ndash; zapytał rozpaczliwie. Jego spojrzenie zgasło, jakby ktoś pozbawił go resztek energii.</p>

  <p class="tekst-glowny">&ndash;&nbsp;Poradzą sobie &ndash; westchnął Jaworski poirytowany. &ndash; Wyjdzie pan sam czy mamy pomóc?</p>

  <p class="tekst-glowny">Węglorz spojrzał na antresolę, Karoliny już na niej nie było.</p>

  <p class="tekst-glowny">&ndash;&nbsp;Jowitko &ndash; zwrócił się więc do pracowniczki muzealnego sklepu. Głos miał zmieniony, drewniany i&nbsp;obcy. &ndash; Oprowadź, proszę, państwa. Przekaż też Karolinie, że musiałem pilnie wyjść. Na chwilę. Wszystkich państwa przepraszam za to zamieszanie. Do widzenia. Mam nadzieję, że będziecie miło wspominać wizytę w&nbsp;naszym muzeum &ndash; wydusił już niemal szeptem, po czym zacisnął zęby. Niechciana łza spłynęła po jego policzku.</p>

  <p class="tytul-podrozdzialu-1-swiatlo-gora">Jelenia Góra, 1 lipca 2008</p>

  <p class="tekst-glowny-1-akapit">Gabinet Zbigniewa Steckowskiego, naczelnego „Naszej Jeleniej Góry”, znajdował się na najwyższym piętrze redakcji, która od początku istnienia gazety mieściła się w&nbsp;secesyjnej kamienicy przy ulicy Bankowej.</p>

  <p class="tekst-glowny">Maciek Pałasiński szedł na spotkanie z&nbsp;przełożonym, nie mając nawet cienia wątpliwości, czego będzie dotyczyła rozmowa. Zatrzymał się przed drzwiami gabinetu i&nbsp;wziął głęboki wdech.</p>

  <p class="tekst-glowny">&ndash;&nbsp;Cześć, szefie, wzywałeś mnie?</p>

  <p class="tekst-glowny">Steckowski siedział przy stole konferencyjnym, który zawalony był stertą dokumentów, zdjęć i&nbsp;próbnych wydruków. Intensywnie stukał w&nbsp;klawiaturę laptopa. Wyglądał jak typowy redaktor podupadającej gazety o&nbsp;niewielkim zasięgu: wymięta koszula, rozpięty kołnierzyk, poluzowany krawat z&nbsp;mało stylowym wzorem. Twarz miał lekko opuchniętą, w&nbsp;kolorze buraka &ndash; od kiedy przybrał na wadze i&nbsp;zaczął mieć problemy z&nbsp;nadciśnieniem, coraz częściej czerwienił się przy najmniejszym zdenerwowaniu.</p>

  <p class="tekst-glowny">&ndash;&nbsp;O, Maciek… &ndash; rzucił tonem, który nie wróżył nic dobrego, a&nbsp;następnie zmrużył oczy. &ndash; Proszę, siadaj. Może herbaty miałbyś ochotę się napić?</p>

  <p class="tekst-glowny">&ndash;&nbsp;Dziękuję, nie trzeba.</p>

  <p class="tekst-glowny">&ndash;&nbsp;A&nbsp;zatem ciasteczko?</p>

  <p class="tekst-glowny">&ndash;&nbsp;Nie jem słodyczy.</p>

  <p class="tekst-glowny">&ndash;&nbsp;Dobrze… Doskonale nawet, powiedziałbym. &ndash; Naczelny odchylił się na swoim krześle i&nbsp;kilka razy pokiwał głową. &ndash; A&nbsp;zatem siadaj i&nbsp;wyjaśnij mi, co ty, kurwa, najlepszego odwaliłeś w&nbsp;Karpaczu?! &ndash; huknął znienacka, uderzając w&nbsp;międzyczasie otwartą dłonią w&nbsp;stół.</p>

  <p class="tekst-glowny">&ndash;&nbsp;Nic takiego &ndash; rzucił Pałasiński, robiąc krok w&nbsp;tył. Choć teoretycznie spodziewał się wybuchu przełożonego, co innego było się tego domyślać, a&nbsp;co innego stanąć twarzą w&nbsp;twarz z&nbsp;tą furią. &ndash; Dostałem cynk, że znaleźli ciało w&nbsp;Uroczej, więc pojechałem trochę powęszyć.</p>

  <p class="tekst-glowny">Steckowski spojrzał na niego spode łba. Był typem człowieka, z&nbsp;którym nie prowadziło się dyskusji &ndash; można było co najwyżej przytakiwać albo w&nbsp;ciszy znosić jego wybuchy. Pałasiński wiedział o&nbsp;tym nie od dziś, podobnie jak wszyscy w&nbsp;redakcji. Tym razem jednak nie zamierzał odpuszczać. Nie mógł.</p>

  <p class="tekst-glowny">&ndash;&nbsp;A&nbsp;wiesz, do kogo należy teraz Urocza? &ndash; wycedził.</p>

  <p class="tekst-glowny">&ndash;&nbsp;Do Gąsienicy.</p>

  <p class="tekst-glowny">&ndash;&nbsp;Wiesz też może zatem, kto do mnie wczoraj wieczorem dzwonił?</p>

  <p class="tekst-glowny">&ndash;&nbsp;Przypuszczam, że Gąsienica.</p>

  <p class="tekst-glowny">&ndash;&nbsp;Drugi celny strzał. Brawo! Być może domyślasz się również, co powiedział?</p>

  <p class="tekst-glowny">&ndash;&nbsp;Owszem. Oczekuje, że nie będziemy ruszali tego tematu. I&nbsp;wściekł się pewnie, że już poszła zapowiedź materiału na naszą stronę internetową.</p>

  <p class="tekst-glowny">&ndash;&nbsp;Dokładnie tak! Zatem masz mi natychmiast…</p>

  <p class="tekst-glowny">&ndash;&nbsp;Zaraz, zaraz! &ndash; Pałasiński również podniósł głos i&nbsp;usiadł przy stole naprzeciwko naczelnego, który urwał zaskoczony w&nbsp;pół słowa. &ndash; Chyba nie zamierzasz mi powiedzieć, że chcesz go posłuchać?</p>

  <p class="tekst-glowny">Steckowski milczał. Takie sytuacje były rzadkością, nie spodziewał się jakiejkolwiek kontry. Myślał.</p>

  <p class="tekst-glowny">&ndash;&nbsp;A&nbsp;widzisz jakieś inne wyjście?! &ndash; znów wrzasnął, po czym uderzył pięścią w&nbsp;stół, aż podskoczyła łyżeczka w&nbsp;jego kubku z&nbsp;resztką herbaty. &ndash; Połowa reklam, jakie u&nbsp;nas się pojawiają, jest z&nbsp;jego firm! Nie możemy sobie pozwolić na stratę takiego klienta, do jasnej cholery!</p>

  <p class="tekst-glowny">Maciek zawahał się przez moment. Nie miał jednak wyboru, musiał przekonać redaktora do zgody na publikację. Postanowił go podejść.</p>

  <p class="tekst-glowny">&ndash;&nbsp;Stary, powiedz mi zatem: kim ty jesteś? &ndash; Spojrzał na przełożonego z&nbsp;dobrze udawaną odrazą. &ndash; Dziennikarzem czy zwykłym sprzedawcą reklam? A&nbsp;może po prostu sprzedajnym…</p>

  <p class="tekst-glowny">Huk pięści po raz kolejny walącej w&nbsp;blat stołu zagłuszył jego słowa.</p>

  <p class="tekst-glowny">&ndash;&nbsp;Nawet, kurwa, nie kończ. &ndash; Steckowski zaczął ciężko dyszeć.</p>

  <p class="tekst-glowny">&ndash;&nbsp;No to weź się ogarnij &ndash; wypalił Pałasiński bez zastanowienia, po czym zaczął mówić coraz szybciej, z&nbsp;obawy, że naczelny znów wybuchnie: &ndash; Mamy szansę zrobić materiał, jakiego od lat w&nbsp;tej gazecie nie było. Nie o&nbsp;tym, że pies Kasi nasikał na wycieraczkę pani Maryli albo że proboszcz przyszedł odprawiać pogrzeb po dwóch kielichach. Tylko porządny tekst o&nbsp;zbrodni! Wyrafinowanej, sprzed lat, z&nbsp;niejasnym motywem, gdzie ofiarą jest ponoć jakiś Niemiec, a&nbsp;więc może się z&nbsp;tego rozpętać międzynarodowa afera. Mam już wstępny plan, jak to rozegrać. Zrobimy serię artykułów o&nbsp;tajemniczym hotelu, wokół którego urosło mnóstwo naprawdę intrygujących legend. Wiesz, ile jest nieznanych dotychczas materiałów na temat tego miejsca? Książkę można by napisać! A&nbsp;w&nbsp;miarę postępu śledztwa, o&nbsp;ile moje źródła nie zawiodą, będziemy mieli jeszcze więcej materiału do przerobienia. Czytelnicy będą czekać, powtarzam, czekać, na kolejne artykuły z&nbsp;cyklu… Zagadki hotelu Sanssouci! &ndash; Maciek zaczynał się emocjonować. Jego wzrok spotkał się po chwili ze spojrzeniem naczelnego. Nie było w&nbsp;nim aprobaty.</p>

  <p class="tekst-glowny">&ndash;&nbsp;Gąsienica to nasz główny reklamodawca &ndash; powtórzył Steckowski. Jego głos brzmiał jednak spokojniej, jakby powoli zaczynał się wycofywać albo szukał innej strategii na pokonanie przeciwnika. &ndash; Powiesi mnie za jaja, jeśli ci na to pozwolę.</p>

  <p class="tekst-glowny">&ndash;&nbsp;Przykro mi to mówić, ale na ten moment wszystko wskazuje na to, że nie masz jaj.</p>

  <p class="tekst-glowny">Twarz Steckowskiego na powrót spurpurowiała. Otwierał i&nbsp;zamykał usta, tak bardzo zaskoczyła go buta podwładnego.</p>

  <p class="tekst-glowny">&ndash;&nbsp;Sam narzekasz od miesięcy, że gazeta słabo idzie &ndash; kontynuował Pałasiński. &ndash; Że coraz mniej ludzi ją kupuje. A&nbsp;wiesz dlaczego? Bo zaśmiecamy ją nudnymi wiadomościami, które nikogo nie obchodzą, i&nbsp;okraszamy to na dodatek stekiem reklam. Przychodzę do ciebie z&nbsp;naprawdę dobrą propozycją, z&nbsp;pomysłem na wartościowy cykl tekstów. Mogę pracować za darmo, po godzinach, jeśli tylko będzie trzeba. Ale mówię ci, to może okazać się tematem mojego życia. A&nbsp;ty zastanów się, na czym ci zależy. Tylko na kasie z&nbsp;reklam w&nbsp;gazecie, której prawie nikt już nie czyta? Czy może jednak na nakładzie i&nbsp;czytelnikach? &ndash; Odwrócił się na pięcie i&nbsp;skierował do wyjścia. Zostawi naczelnego, niech ochłonie, a&nbsp;nuż coś do niego jeszcze dotrze. Już chciał trzasnąć drzwiami, gdy usłyszał za sobą głos Steckowskiego.</p>

  <p class="tekst-glowny">&ndash;&nbsp;Maciek! Wróć mi tu, jeszcze nie skończyłem! &ndash; Gwałtownie wstał od stołu, potrącając kubek. &ndash; Cholera… &ndash; syknął, spoglądając na plamę z&nbsp;herbaty, która pojawiła się na jego koszuli.</p>

  <p class="tekst-glowny">&ndash;&nbsp;Co? &ndash; Pałasiński wsadził z&nbsp;nonszalancją ręce do kieszeni i&nbsp;ze słabo skrywanym zażenowaniem obserwował przełożonego, który nieudolnie próbował chusteczką zetrzeć plamę.</p>

  <p class="tekst-glowny">&ndash;&nbsp;Gazeta wychodzi w&nbsp;poniedziałki, środy i&nbsp;piątki. Na kiedy mógłby być pierwszy tekst? Pytam czysto teoretycznie.</p>

  <p class="tekst-glowny">&ndash;&nbsp;Jest już w&nbsp;sumie napisany. Teoretycznie więc mógłby być na już, do publikacji w&nbsp;jutrzejszym numerze.</p>

  <p class="tekst-glowny">&ndash;&nbsp;Dobrze. Wysyłaj w&nbsp;takim razie do korektora. Daję ci dwa tygodnie, licząc od jutrzejszej publikacji. Gąsienicę biorę przez ten czas na siebie. Prowadź to swoje śledztwo, ale błagam, wykaż się większym sprytem niż wczoraj. Po prostu rób swoje, ale za wszelką cenę staraj się go nie wkurwiać. W&nbsp;miarę możliwości jak najmniej konfrontacji. Jeśli temat zażre i&nbsp;nakłady wzrosną, to… nawet premię spróbuję dla ciebie załatwić. Ale jeśli jedyną osobą, którą zainteresuje to twoje dochodzenie, będzie Gąsienica, to wiedz, że gazeta pójdzie na dno. I&nbsp;wtedy mnie wypierdolą. Ale zanim to zrobią, ja wywalę ciebie. Praktycznie i&nbsp;teoretycznie. Rozumiemy się?</p>

  <p class="tekst-glowny">&ndash;&nbsp;Tak.</p>

  <p class="tekst-glowny">&ndash;&nbsp;A&nbsp;teraz won. &ndash; Naczelny wskazał na drzwi i&nbsp;wrócił do czyszczenia koszuli.</p>

  <p class="tekst-glowny">Pałasiński odwrócił się, próbując ukryć uśmiech. W&nbsp;drzwiach jeszcze rzucił:</p>

  <p class="tekst-glowny">&ndash;&nbsp;Chyba jednak się co do ciebie pomyliłem, szybko odrosły ci jaja.</p>

  <p class="tekst-glowny">&ndash;&nbsp;Powiedziałem: won! &ndash; huknął Steckowski i&nbsp;pierwszą lepszą gazetą, jaką miał pod ręką, rzucił w&nbsp;zamykające się za Pałasińskim drzwi.</p>

  <p class="gwiazdka">*</p>

  <p class="tekst-glowny-1-akapit">Gdy Jacek Węglorz opuścił komendę, czuł wyłącznie wszechogarniający lęk. Rozejrzał się po ulicy. Co miał teraz robić? Jak żyć normalnie, kiedy cały spokój, który budował latami, właśnie diabli wzięli? Niemal jak w&nbsp;transie dotarł na najbliższy przystanek linii numer piętnaście i&nbsp;usiadł na ławce. Umysł zaczął podsuwać mu niechciane wspomnienia z&nbsp;dziewięćdziesiątego drugiego roku, gdy policja dwukrotnie przeszukiwała jego leśniczówkę. Czy teraz też go to czeka? Nie miał pojęcia.</p>

  <p class="tekst-glowny">Podjechał autobus. Węglorz zajął miejsce na samym końcu i&nbsp;oparł twarz o&nbsp;chłodną szybę, ignorując fakt, że ta była dość brudna. Przed oczami przelatywał mu krajobraz jego ukochanego miasta. Kolorowe kamienice, parki, uzdrowiskowa zabudowa Cieplic… Zupełnie jednak nie zwracał uwagi na to, gdzie się znajduje. Jedyne, o&nbsp;czym teraz myślał, to żeby jak najszybciej dotrzeć do muzeum, gdzie został jego samochód, a&nbsp;następnie wrócić do domu, leśniczówki w&nbsp;Borowicach. Tylko tam miał szansę znów poczuć się względnie bezpieczny.</p>

  <p class="tekst-glowny">Gdy autobus przejeżdżał przez zabytkowe centrum Sobieszowa, do Węglorza niespodziewanie podeszła kobieta z&nbsp;identyfikatorem.</p>

  <p class="tekst-glowny">&ndash;&nbsp;Bileciki do kontroli.</p>

  <p class="tekst-glowny">&ndash;&nbsp;Proszę? &ndash; Historyk otrząsnął się z&nbsp;letargu.</p>

  <p class="tekst-glowny">&ndash;&nbsp;Bileciki &ndash; powtórzyła zniecierpliwiona. &ndash; Do kontroli.</p>

  <p class="tekst-glowny">Węglorza oblał zimny pot. Z&nbsp;tego wszystkiego zapomniał kupić i&nbsp;skasować bilet. Zaczął rozpaczliwie przeszukiwać kieszenie, choć doskonale wiedział, że nie znajdzie w&nbsp;nich niczego poza portfelem, paczką chusteczek i&nbsp;futerałem na okulary.</p>

  <p class="tekst-glowny">&ndash;&nbsp;Ja… Nie mam. Przepraszam. Zapomniałem. &ndash; Po raz kolejny w&nbsp;ciągu ostatnich godzin łzy stanęły mu w&nbsp;oczach. Był beznadziejny. Gdyby wiedział, jak potoczy się ten dzień, na pewno nie wstawałby z&nbsp;łóżka.</p>

  <p class="tekst-glowny">&ndash;&nbsp;No cóż, to będzie mandacik &ndash; skwitowała beznamiętnie kontrolerka.</p>

  <p class="tekst-glowny">&ndash;&nbsp;Bardzo panią przepraszam. &ndash; Węglorz jęknął. &ndash; Ja zawsze pamiętam o&nbsp;biletach, tylko dzisiaj mam taki dzień, naprawdę pechowy. Mogę opowiedzieć… Gdyby pani wiedziała, co mi się przytrafiło…</p>

  <p class="tekst-glowny">&ndash;&nbsp;Nie wiem i&nbsp;nie chcę wiedzieć. Dowodzik proszę.</p>

  <p class="tekst-glowny">&ndash;&nbsp;Ale ja… To pierwszy raz &ndash; westchnął, drżącą ręką podając dowód. Nagle zauważył, że poza nim i&nbsp;kontrolerką w&nbsp;autobusie jest jeszcze kilkunastu innych pasażerów, którzy ukradkiem przysłuchują się tej dyskusji. Niektórych kojarzył z&nbsp;widzenia. Ich zaciekawione spojrzenia sprawiły, że po raz kolejny tego dnia poczuł się upokorzony. &ndash; Naprawdę, jestem uczciwym człowiekiem.</p>

  <p class="tekst-glowny">&ndash;&nbsp;A&nbsp;mnie to nie interesuje, jakim pan jesteś człowiekiem. Gdybym miała czas na takie dyskusje z&nbsp;każdym pasażerem na gapę. &ndash; Kontrolerka wzruszyła ramionami, wypisując mandat. &ndash; Zresztą wy wszyscy tak gadacie, że uczciwi, że to pierwszy raz, że bilecik był, ale się zgubił w&nbsp;kieszeni. Nie cierpię kombinatorów. A&nbsp;po gębie za co pan dostał, też za uczciwość?</p>

  <p class="tekst-glowny">Gdy Jacek Węglorz wysiadł z&nbsp;autobusu linii piętnaście, na przystanku Dom Hauptmanna było już późne popołudnie. Słońce wyszło zza chmur, ogrzewając łąki i&nbsp;lasy otaczające Jagniątków, i&nbsp;wydobywało z&nbsp;nich całą gamę zapachów tętniącego życiem karkonoskiego lata: igliwia, ziół i&nbsp;przysychających traw. Zwykle Jacek chłonął te bodźce z&nbsp;zachwytem i&nbsp;pędził do muzeum z&nbsp;uśmiechem na twarzy. Ale nie dziś.</p>

  <p class="tekst-glowny">Zrezygnowany, powłócząc nogami, poczłapał z&nbsp;przystanku przez park do stojącego na niewielkim wzgórzu pałacu noblisty.</p>

  <p class="tekst-glowny">&ndash;&nbsp;Och, wrócił kustosz! &ndash; Jowita Borejko uśmiechnęła się zza lady muzealnego sklepiku, gdy zobaczyła wchodzącego do Hali Rajskiej Węglorza. &ndash; Bezczelni ci policjanci, że tak doktorowi z&nbsp;rana pracę przerwali! Czego oni chcieli? Wszystko już wyjaśnione?</p>

  <p class="tekst-glowny">&ndash;&nbsp;Chciałbym, żeby było wyjaśnione &ndash; mruknął i&nbsp;uniósł wzrok. &ndash; Ale to nie będzie takie proste. Kiedyś, dawno, zrobiłem coś głupiego i&nbsp;teraz mam poważny problem.</p>

  <p class="tekst-glowny">Gdy zobaczyła jego twarz, mina jej zrzedła.</p>

  <p class="tekst-glowny">&ndash;&nbsp;O&nbsp;Boże, co też się kustoszowi stało! &ndash; Wskazała na świeże limo pod jego okiem. &ndash; Kto panu tak przyłożył?</p>

  <p class="tekst-glowny">&ndash;&nbsp;A, to… &ndash; Węglorz nie był świadomy, że uderzenie zostawiło po sobie widoczny ślad. &ndash; Potknąłem się, gdy wracałem z&nbsp;komendy &ndash; skłamał. &ndash; Nieważne.</p>

  <p class="tekst-glowny">&ndash;&nbsp;Może mogłabym…</p>

  <p class="tekst-glowny">&ndash;&nbsp;Nie, nie możesz mi pomóc &ndash; przerwał jej Węglorz. &ndash; Za grzechy młodości będę musiał zapłacić sam &ndash; dodał i&nbsp;ruszył schodami do swojego gabinetu.</p>

  <p class="tekst-glowny">Miał tylko zabrać stamtąd kluczyki od samochodu i&nbsp;jechać do domu, jednak niemal mimowolnie usiadł za biurkiem i&nbsp;zaczął kiwać się na krześle. Choć próbował się uspokoić i&nbsp;zebrać myśli, było coraz gorzej. Tak jakby cały nagromadzony od rana stres postanowił teraz przeistoczyć się w&nbsp;niekontrolowany wyrzut adrenaliny. Chciało mu się płakać, ale było mu za bardzo wstyd przed samym sobą, żeby pozwolić sobie na łzy.</p>

  <p class="tekst-glowny">Zawiesił wzrok na portrecie Gerharta Hauptmanna w&nbsp;rogu gabinetu. Ze spojrzenia pisarza biło takie opanowanie, jakby żadna siła nie była w&nbsp;stanie wytrącić go z&nbsp;równowagi. Nagle Węglorzowi coś się przypomniało. Trzęsącymi się rękami otworzył szufladę biurka. Przeszukiwał ją gorączkowo, nie zważając na to, że kolejne przedmioty lądowały na blacie lub podłodze. W&nbsp;końcu znalazł: brązowy słoiczek z&nbsp;lekiem uspokajającym. Lorazepam albo jakoś tak &ndash; nigdy nie pamiętał tych długich, dziwnych nazw. Zresztą wziął go tylko kilka razy w&nbsp;życiu; dawno temu, po śmierci mamy. Tabletki zagrzechotały. Już sam ten dźwięk brzmiał kojąco &ndash; jak obietnica wsparcia w&nbsp;kryzysie.</p>

  <p class="tekst-glowny">Ile powinien wziąć? Nie miał bladego pojęcia. Ulotki nie znalazł, a&nbsp;etykieta na słoiczku nie zawierała żadnych wskazówek, poza tym tak wyblakła, że trudno było cokolwiek odczytać. Po krótkim namyśle zdecydował się na trzy tabletki. Wydawało mu się, że tyle powinno wystarczyć. Trzy &ndash; porządna liczba. Tryptyki, trylogie, Trójca Święta. <span class="tytul-dziela">Omne trinum perfectum</span> &ndash; wszystko, co potrójne, jest doskonałe.</p>

  <p class="tekst-glowny">Tabletki były szorstkie i&nbsp;miały gorzki posmak. Próbował je połknąć, ale gardło miał tak ściśnięte z&nbsp;nerwów, że nie był w&nbsp;stanie. Krztusząc się, chwycił karafkę z&nbsp;wodą i&nbsp;wypił wprost z&nbsp;niej. Nigdy w&nbsp;życiu nie był tak przerażony. Wrócił do biurka i&nbsp;próbował uspokoić podrażniony żołądek. Miał wrażenie, że zaraz zwymiotuje. Odczekał kilka, a&nbsp;może kilkanaście minut z&nbsp;nadzieją, że to uczucie zaraz minie, ale było tylko gorzej. Oddychał coraz płyciej, trzęsły mu się już nie tylko ręce, ale też całe ciało. Mięśnie spinały się i&nbsp;rozluźniały chaotycznie, jakby ktoś co chwilę raził go prądem.</p>

  <p class="tekst-glowny">„Beznadziejne tabletki &ndash; stwierdził w&nbsp;duchu zawiedziony. &ndash; Pewnie się przeterminowały i&nbsp;dlatego nie pomagają”. Niewiele myśląc, wziął kolejne trzy. Przypomniał sobie dzisiejszą wizytę na komisariacie. Z&nbsp;pozoru zaczęła się normalnie, od spokojnej rozmowy &ndash; ot, parę pytań o&nbsp;Hermanna Mohla i&nbsp;okoliczności jego zaginięcia. Ale potem pokazali mu zdjęcia. Zdjęcia z&nbsp;miejsca, gdzie znaleziono ciało Niemca. Nie chciał ich oglądać. Wolałby ich nigdy nie zobaczyć.</p>

  <p class="tekst-glowny">Głęboko ukryty w&nbsp;podświadomości strach sprzed lat powrócił teraz ze zdwojoną siłą.</p>

  <p class="tekst-glowny">Poszedł do znajdującej się naprzeciwko gabinetu kuchni, nalał sobie szklankę wody, bo karafkę zdążył już opróżnić. Wypił duszkiem, po czym wrócił do siebie i&nbsp;znowu usiadł za biurkiem. „Coś na ciebie znajdziemy” &ndash; te słowa policjanta sprzed lat wciąż dudniły mu w&nbsp;głowie. Oczy nagle mu się zaszkliły. A&nbsp;jeśli tym razem rzeczywiście<span class="tytul-dziela"> coś</span> na niego znajdą? Sięgnął do kieszeni po chusteczkę. Wraz z&nbsp;nią wyjął jakąś zmiętą kartkę. Rzucił na nią okiem &ndash; mandat. Mandat dla pasażera na gapę. Pokręcił głową. Beznadziejne tabletki, wziął trzy, a&nbsp;nic nie pomagały! Chwileczkę, a&nbsp;może wziął dwa razy po trzy, czyli sześć? Nie, chyba nie.</p>

  <p class="tekst-glowny">Trochę kręciło mu się w&nbsp;głowie. To na pewno z&nbsp;nerwów. Tak, z&nbsp;nerwów. Otworzył słoiczek i&nbsp;połknął kolejną. A&nbsp;może dwie? Trudno powiedzieć &ndash; były tak małe, że gubiły mu się między palcami. Po chwili poczuł dziwne rozluźnienie. Umysł, który dotychczas toczył wojnę z&nbsp;ciałem, wreszcie przegrał. Chaotyczne myśli gasły jedna po drugiej. Wyczerpane drżeniem i&nbsp;napięciem ciało zaczęło odpuszczać. Wszystko na moment jakby… ucichło.</p>

  <p class="tekst-glowny">Wstał na chwiejnych nogach i&nbsp;podszedł do okna. Widok na Karkonosze z&nbsp;piętra domu Hauptmanna nie miał sobie równych. Śnieżne Kotły spoglądały na niego z&nbsp;charakterystycznym dla siebie spokojem. Wykute przez lądolód wyrwy w&nbsp;skałach połyskiwały świetlnymi refleksami za sprawą pokrywającej je wilgoci. Nad wszystkim górowało potężne schronisko. Węglorz pomyślał o&nbsp;swoim przyjacielu Maksymilianie, który był tam gospodarzem. Może powinien go odwiedzić?</p>

  <p class="tekst-glowny">Nie miał praktycznie żadnych innych bliskich osób, którym mógłby się zwierzyć ze swojego problemu. Już chciał zbierać się do drogi, gdy poczuł wszechogarniające zmęczenie. Pomyślał o&nbsp;dzisiejszej wizycie na komisariacie i&nbsp;wzruszył ramionami. Czy rzeczywiście było to warte takich nerwów? W&nbsp;sumie nie. Wszystkie problemy zaczęły nagle wydawać mu się mniejsze. Zdecydowanie, niepotrzebnie tak się przejmował. Postanowił to uczcić. Usiadł za biurkiem i&nbsp;sięgnął do szafki. Butelka whisky? Skąd ona się tam wzięła? Ach, no tak. Prezent urodzinowy, dostał od kogoś w&nbsp;zeszłym roku. Wyciągnął ją bez przekonania, po czym przysunął sobie szklankę po wodzie. Próbował nalać mało, ale trochę omsknęła mu się ręka. Upił niewielki łyk. Dziwne, alkohol nie palił w&nbsp;przełyku tak jak zawsze. Był w&nbsp;smaku zupełnie obojętny. W&nbsp;ogóle wszystko zrobiło mu się nagle obojętne. Opróżnił więc szklankę jednym haustem i&nbsp;przez kilka minut siedział przy biurku, bezwiednie wpatrując się w&nbsp;ścianę, nim sięgnął po telefon. Musi przecież zapowiedzieć Maksowi swoje odwiedziny. Zaczął przeglądać kontakty i&nbsp;wylądował przy literce T. Czy T jest w&nbsp;alfabecie przed czy po M? Nie był pewien. Nieobecnym wzrokiem przesuwał pozycje, aż nagle zobaczył kontakt zapisany jako Tatuś.</p>

  <p class="tekst-glowny">&ndash;&nbsp;Tatuś? &ndash; mruknął pod nosem, mrużąc oczy. Dziwne, przecież jego ojciec nie żył od wielu lat, tak samo jak mama. A&nbsp;może tam było napisane Tomuś? Nie był pewien, obraz przed oczami zaczął mu się rozmazywać. Niewiele myśląc, wcisnął zielony guzik.</p>

  <p class="tekst-glowny">Po kilku sygnałach w&nbsp;słuchawce odezwał się znajomy głos:</p>

  <p class="tekst-glowny">&ndash;&nbsp;Cześć, Jacku! Co tam?</p>

  <p class="tekst-glowny">&ndash;&nbsp;A, przepraszaaam. &ndash; Węglorz, choć wcale tego nie chciał, przeciągał słowa. Tak jakby nie był w&nbsp;stanie zapanować nad własnym językiem. &ndash; Do kogo się dodzwoniłem?</p>

  <p class="tekst-glowny">&ndash;&nbsp;No jak to, Tomek z&nbsp;tej strony.</p>

  <p class="tekst-glowny">&ndash;&nbsp;Tomek?</p>

  <p class="tekst-glowny">&ndash;&nbsp;Tomek Wilczur. Nie pamiętasz mnie? Pomagałeś mi rozwiązać tajemnicę związaną ze Strzechą Akademicką, w&nbsp;zeszłym roku.</p>

  <p class="tekst-glowny">&ndash;&nbsp;Myślałem, że to ty… tato… &ndash; Węglorz skrzywił się i&nbsp;pociągnął nosem. Zaczął cichutko płakać.</p>

  <p class="tekst-glowny">&ndash;&nbsp;Jacku, wszystko u&nbsp;ciebie w&nbsp;porządku?</p>

  <p class="tekst-glowny">&ndash;&nbsp;Nie! Nie i&nbsp;jeszcze raz nie!</p>

  <p class="tekst-glowny">&ndash;&nbsp;Co się dzieje? Potrzebujesz pomocy?</p>

  <p class="tekst-glowny">&ndash;&nbsp;Sam sobie poradzę. Zawsze radziłem sobie sam. Zresztą jestem niewinny, więc chyba nie mam powodu do obaw?</p>

  <p class="tekst-glowny">&ndash;&nbsp;Z&nbsp;czym musisz sobie poradzić? &ndash; Głos Tomka zdradzał niepokój.</p>

  <p class="tekst-glowny">&ndash;&nbsp;Z&nbsp;A… Auswärtiges Amt.</p>

  <p class="tekst-glowny">&ndash;&nbsp;Z&nbsp;czym?</p>

  <p class="tekst-glowny">&ndash;&nbsp;To jest… Ministerstwo. Niemieckie, od dyplomacji. Chcą mnie wykończyć, bo poznałem prawdę.</p>

  <p class="tekst-glowny">&ndash;&nbsp;Jaką prawdę?</p>

  <p class="tekst-glowny">&ndash;&nbsp;O&nbsp;hotelu Sanssouci. A&nbsp;ja jestem przecież niewinny. To oni, oni powinni się wstydzić!</p>

  <p class="tekst-glowny">&ndash;&nbsp;Jacy oni? Jacku, przykro mi, ale nie rozumiem, o&nbsp;czym mówisz. Mógłbyś chociaż trochę jaśniej?</p>

  <p class="tekst-glowny">&ndash;&nbsp;Ten Mohl… &ndash; Węglorz westchnął. Nalał sobie jeszcze trochę whisky, ledwo trafiając do szklanki. &ndash; Niepotrzebnie go zaatakowałem. Wtedy. Ale czy to znaczy od razu, że go zabiłem? Nie! Jestem niewinny.</p>

  <p class="tekst-glowny">&ndash;&nbsp;Jaki Mohl?</p>

  <p class="tekst-glowny">Węglorz zmarszczył brwi. Coś mu nie grało.</p>

  <p class="tekst-glowny">&ndash;&nbsp;Przepraszam, z&nbsp;kim rozmawiam? Maks, to ty?</p>

  <p class="tekst-glowny">&ndash;&nbsp;Nie, Tomek. Wilczur.</p>

  <p class="tekst-glowny">&ndash;&nbsp;Tomek Wilczur? A… To pomyłka. Do widzenia. &ndash; Rozłączył się i&nbsp;odłożył komórkę na blat.</p>

  <p class="tekst-glowny">Ułamek sekundy później telefon zaczął dzwonić, ale Węglorz nie zwracał na to uwagi. Nie miał siły. Próbował wziąć do ręki szklankę z&nbsp;whisky, ale ta jakby mu uciekała. W&nbsp;pewnym momencie jego wzrok znów padł na portret Gerharta Hauptmanna. Czy mu się wydawało, czy tamten zaczął się do niego uśmiechać? Nie zdążył poświęcić tej myśli więcej uwagi, bo nagle zrobiło mu się czarno przed oczami. Miał wrażenie, że odpływa w&nbsp;bardzo daleki rejs do miejsca, gdzie jest cicho, spokojnie i&nbsp;bezpiecznie.</p>

  <p class="tytul-podrozdzialu-1-swiatlo-gora">Wrocław, 1 lipca 2008</p>

  <p class="tekst-glowny-1-akapit">Tomek Wilczur wyszedł z&nbsp;mieszkania i&nbsp;ruszył na rutynowy spacer wzdłuż ukochanej Odry. Kończył się kolejny upalny dzień, zatem lekki wiatr i&nbsp;ciągnący znad wody chłód były przyjemnie orzeźwiające. Za sprawą pogody i&nbsp;rozpoczynających się wakacji na jego codziennej trasie zrobiło się wyjątkowo tłoczno. Nadodrzańskie bulwary &ndash; jedno z&nbsp;ulubionych miejsc spotkań wrocławian &ndash; można było opisać jednym słowem: młodość. Studenci świętujący zakończenie sesji okupowali niemal każdy skrawek wolnej przestrzeni. Jedni siedzieli bezpośrednio nad rzeką, inni zajmowali ławki w&nbsp;biegnącym wzdłuż brzegu parku. Ogródki przy kawiarniach i&nbsp;budkach z&nbsp;piwem przeżywały prawdziwe oblężenie.</p>

  <p class="tekst-glowny">Był to jeden z&nbsp;tych pięknych paradoksów, tak charakterystycznych dla Wrocławia: w&nbsp;otoczeniu najstarszych zabytków miasta &ndash; kościelnych wież, klasztornych murów i&nbsp;barokowych fasad uniwersytetu &ndash; panowała nie nabożna cisza i&nbsp;powaga, lecz radosna i&nbsp;dość głośna codzienność. Miejsce to nieustannie tętniło życiem, energią i&nbsp;świeżością, ale &ndash; co rzadkie &ndash; większość osób celebrujących ten letni wieczór stanowili mieszkańcy, nie turyści. Kultura spotkań była tu zakorzeniona głęboko, niemal jakby wpisana w&nbsp;geny wrocławian.</p>

  <p class="tekst-glowny">Po kilkunastu minutach żwawego marszu Wilczur natrafił na pustą ławkę. Usiadł i, jak zwykle, zaczął obserwować ludzi. Uwielbiał chłonąć atmosferę miasta, przyglądać się jego mieszkańcom, przysłuchiwać ich rozmowom. Kiedyś miał z&nbsp;tego powodu wyrzuty sumienia &ndash; wydawało mu się to dziwne &ndash; ale w&nbsp;pewnym momencie zrozumiał, że pisarze po prostu tak mają. To był odruch, jak u&nbsp;lekarza, który mijając ludzi, stawia im w&nbsp;myślach diagnozy. On rejestrował rzeczywistość, kolekcjonował obrazy i&nbsp;detale, zapamiętywał gesty i&nbsp;słowa. Zbierał materiał na powieść, o&nbsp;której jeszcze nawet nie wiedział, że ją napisze.</p>

  <p class="tekst-glowny">Dziś był jednak dziwnie rozkojarzony &ndash; z&nbsp;tyłu głowy ciążyła mu myśl o&nbsp;niedawnym telefonie Jacka Węglorza. Historyk z&nbsp;Jagniątkowa sprawiał wrażenie pijanego, kiedy do niego zadzwonił &ndash; bełkotał, urywał zdania, jakby nie do końca wiedział, co ma na myśli. A&nbsp;jednak wykręcił numer właśnie do niego. Dlaczego? I&nbsp;co, u&nbsp;licha, próbował mu przekazać?</p>

  <p class="tekst-glowny">To wszystko nie dawało Wilczurowi spokoju. Po chwili wahania postanowił zadzwonić do Maksa.</p>

  <p class="tekst-glowny">&ndash;&nbsp;Cześć, Tomek! Coś pilnego?</p>

  <p class="tekst-glowny">&ndash;&nbsp;Mam jedno pytanie, ale jeśli jesteś zajęty, możemy porozmawiać kiedy indziej.</p>

  <p class="tekst-glowny">&ndash;&nbsp;No, to może później się złapiemy… &ndash; W&nbsp;głosie przyjaciela wyraźnie słychać było napięcie.</p>

  <p class="tekst-glowny">&ndash;&nbsp;Stało się coś?</p>

  <p class="tekst-glowny">&ndash;&nbsp;Nie &ndash; odparł machinalnie Maks, ale natychmiast pojął, że nie brzmi ani trochę przekonująco. &ndash; Znaczy tak. Coś złego stało się Jackowi Węglorzowi.</p>

  <p class="tekst-glowny">Tomek poczuł na plecach nieprzyjemny dreszcz.</p>

  <p class="tekst-glowny">&ndash;&nbsp;Właśnie w&nbsp;tej sprawie do ciebie dzwonię. Odebrałem dzisiaj dziwny telefon, od Jacka właśnie. Zdawało mi się, że jest… pijany. I&nbsp;to bardzo.</p>

  <p class="tekst-glowny">&ndash;&nbsp;O&nbsp;której godzinie to było, pamiętasz może mniej więcej? Co mówił?</p>

  <p class="tekst-glowny">&ndash;&nbsp;Niedawno, może koło siedemnastej? Szczerze mówiąc, to gadał od rzeczy, nie byłem w&nbsp;stanie go zrozumieć. Najpierw chyba wydawało mu się, że rozmawia z&nbsp;ojcem. Mówił, że ktoś chce go wykończyć. I&nbsp;jeszcze że on kogoś zaatakował, ale nie zabił. Powtarzał jak mantrę, że jest niewinny. Potem zapytał znienacka, czy rozmawia z&nbsp;tobą, a&nbsp;jak mu znowu wyjaśniłem, że to ja, to się rozłączył. Próbowałem potem kilka razy do niego dzwonić, ale nie odbierał. W&nbsp;muzeum to samo, nikt nie podnosi słuchawki.</p>

  <p class="tekst-glowny">Maks przez dłuższą chwilę nic nie mówił.</p>

  <p class="tekst-glowny">&ndash;&nbsp;W&nbsp;co on się najlepszego wplątał… &ndash; westchnął ciężko. &ndash; Teraz jest w&nbsp;szpitalu.</p>

  <p class="tekst-glowny">&ndash;&nbsp;O&nbsp;matko, co się stało?</p>

  <p class="tekst-glowny">&ndash;&nbsp;Rzecz w&nbsp;tym, że nie wiem. Zadzwoniła do mnie Jowita, dziewczyna z&nbsp;muzealnego sklepiku. Była roztrzęsiona. Rano przyszła do nich policja, zabrała Węglorza na przesłuchanie. Wrócił z&nbsp;komisariatu po południu, bardzo zdenerwowany. A&nbsp;gdy potem zajrzała do niego do biura, leżał na podłodze nieprzytomny. Karetka na sygnale zabrała go do szpitala. Próbowałem tam dzwonić, ale wiesz, jak to jest. Nie jesteś rodziną, nie masz upoważnienia, to nic ci nie chcą powiedzieć.</p>

  <p class="tekst-glowny">&ndash;&nbsp;Może po prostu wypił za dużo i&nbsp;dlatego stracił przytomność?</p>

  <p class="tekst-glowny">&ndash;&nbsp;Gdyby tak było, to raczej nie wylądowałby na OIOM-ie… Borejko mówiła, że leżały przy nim jakieś silne leki uspokajające i&nbsp;opróżniona butelka po whisky. Martwię się, że chciał zrobić sobie krzywdę. Widziałem się z&nbsp;nim może z&nbsp;dwa tygodnie temu, nic nie wskazywało na to, żeby miał jakieś poważne problemy.</p>

  <p class="tekst-glowny">&ndash;&nbsp;Nie wiem, co powiedzieć, Maks. &ndash; Wilczur zaczął pocierać czoło dłonią. Prawdopodobnie był ostatnią osobą, z&nbsp;którą rozmawiał historyk, zanim stracił przytomność. Usilnie próbował więc sobie przypomnieć, co jeszcze mówił Węglorz. Może kryła się w&nbsp;tym jakaś wskazówka? Im bardziej jednak próbował się skupić, tym trudniej było mu opanować chaos w&nbsp;głowie.</p>

  <p class="tekst-glowny">&ndash;&nbsp;Dobra, Tomek, pogadamy później. Ja teraz jadę na dół, do szpitala. Może tam uda mi się czegoś dowiedzieć. Trzymaj się!</p>

  <p class="gwiazdka">*</p>

  <p class="tekst-glowny-1-akapit">Wilczur wrócił do mieszkania. Wieczór przechodził w&nbsp;noc &ndash; jego ulubioną porę do pisania. Dzienny zgiełk miał już za sobą: telefony, obowiązki, upał. Zapalił świeczkę, nalał sobie kieliszek wina i&nbsp;usiadł przed klawiaturą.</p>

  <p class="tekst-glowny">Biurko przypominało pobojowisko &ndash; pełne papierów, książek i&nbsp;pustych kubków po kawie. Pracował nad konspektem nowej powieści, co zawsze było dla niego najtrudniejszym etapem: musiał streścić fabułę, opisać bohaterów, ich relacje, czas i&nbsp;miejsce akcji, a&nbsp;wszystko ułożyć w&nbsp;spójną chronologię, która przyciągnie uwagę czytelnika.</p>

  <p class="tekst-glowny">Najtrudniejsze było uporządkowanie chaosu &ndash; notatek, pomysłów, refleksji &ndash; i&nbsp;przekształcenie go w&nbsp;intrygującą fabułę. Ten etap zwykle go przerażał, nauczył się jednak akceptować ten proces &ndash; przecież każde tworzenie zaczyna się od chaosu.</p>

  <p class="tekst-glowny">Tego wieczoru nie był w&nbsp;stanie skupić się na pracy. W&nbsp;jego myślach co rusz powracał temat Jacka Węglorza. Czy ktokolwiek, mający choć odrobinę oleju w&nbsp;głowie, nie zna konsekwencji łączenia leków nasennych z&nbsp;alkoholem? Takie głupie wypadki zdarzają się naprawdę rzadko. No właśnie… A&nbsp;jeśli to nie był wypadek? Kolejny raz tego dnia Tomek poczuł nieprzyjemny dreszcz. Doskonale wiedział, jak to jest, gdy w&nbsp;głowie pojawia się myśl, że pora ze sobą skończyć.</p>

  <p class="tekst-glowny">Kilka razy zaczynał pisać kolejny punkt konspektu, a&nbsp;następnie ze złością kasował całe linijki. Dźwięk palców uderzających o&nbsp;klawiaturę z&nbsp;coraz częstszymi chwilami zawahania doprowadzał go do szału. W&nbsp;końcu z&nbsp;furią zamknął laptopa, znalazł głęboko schowaną w&nbsp;komodzie paczkę papierosów „na czarną godzinę” i&nbsp;wyszedł na balkon.</p>

  <p class="tekst-glowny">Zapalił. Był zły na siebie &ndash; tak długo udawało mu się już wytrwać bez nałogu. Czuł jednak, że musi.</p>

  <p class="tekst-glowny">Wrocław pulsował tysiącami świateł. Wilczur patrzył z&nbsp;balkonu na południowy zachód &ndash; choć za miastem widać było tylko ciemność, doskonale zdawał sobie sprawę, że zaledwie kilkadziesiąt kilometrów dalej, w&nbsp;mroku nocy kryją się Karkonosze. Góry Olbrzymie.</p>

  <p class="tekst-glowny">Nie był pewien, czy chce tam wracać. Czy w&nbsp;ogóle jest gotowy na ponowne spotkanie z&nbsp;krainą Ducha Gór? Wspomnienia wydarzeń, które spotkały go tam podczas poprzedniego pobytu, wciąż były chyba zbyt świeże. Zaciągnął się papierosem, wypuścił dym i&nbsp;pomyślał, że mógłby przecież zostać &ndash; pisać książkę, cieszyć się latem. Wiedział jednak, że nie da mu spokoju myśl o&nbsp;zrozpaczonym Węglorzu, który zadzwonił do niego dzisiaj, tuż zanim stracił przytomność. Zgasił papierosa i&nbsp;wrócił do mieszkania, by się spakować.</p>
</div>


<div class="t-p" id="calibre_link-8">
  <h1 title="Rozdział V. Powrót w Góry Olbrzymie" class="toc"><a href="#calibre_link-36" class="calibre5"><img alt="" src="images/000002.jpg" class="calibre4" /></a><a href="#calibre_link-36" class="calibre5"><br class="calibre6" /></a><a href="#calibre_link-36" class="calibre5">Rozdział V. Powrót w&nbsp;Góry Olbrzymie</a></h1>

  <p class="tekst-glowny-1-akapit">Kiedyś przecież wrócę. Wszyscy wracają kiedyś do miejsc, z&nbsp;których chcieli uciec.</p>

  <p class="tekst-glowny-podpis-1-swiatlo-gora">Marek Hłasko, <span class="tytul-dziela">Sowa, córka piekarza</span><sup class="g2"><a href="#calibre_link-37" id="calibre_link-88" class="calibre7">7</a></sup></p>

  <p class="tytul-podrozdzialu-1-swiatlo-gora">Droga krajowa nr 3, 2 lipca 2008</p>

  <p class="tekst-glowny-1-akapit">Nie mógł w&nbsp;to uwierzyć. Trasa do Jeleniej Góry upłynęła mu bez najmniejszych zakłóceń &ndash; nie było wypadku na A4 w&nbsp;Kostomłotach ani korka przed rondem w&nbsp;Strzegomiu &ndash; zupełnie jakby nie jechał z&nbsp;Wrocławia w&nbsp;Karkonosze.</p>

  <p class="tekst-glowny">Krajobraz Dolnego Śląska wyglądał zupełnie inaczej niż w&nbsp;marcu zeszłego roku &ndash; nie było martwych pól, bezlistnych drzew ani poszarzałej zabudowy wiosek, przykrywanych kolejnymi warstwami milczącego śniegu. Teraz wszystko tętniło zielenią.</p>

  <p class="tekst-glowny">Gdy minął Przełęcz Radomierską, jego oczom ukazała się Kotlina Jeleniogórska. Słońce oblewało wszystko życiodajnym ciepłem, a&nbsp;królujące na jej granicach Karkonosze mieniły się dziesiątkami odcieni błękitu.</p>

  <p class="tekst-glowny">Tomek znów nie dowierzał &ndash; czy to są te same góry, w&nbsp;których zimą omal nie stracił życia? Gdzie podział się cały ten mrok, prawie namacalnie oplatający wówczas góry swoimi złowieszczymi mackami?</p>

  <p class="tekst-glowny">„Niewierny Tomaszu, mówiłem ci przecież, że Duch Gór ma różne oblicza” &ndash; powiedziałby mu zapewne w&nbsp;tej chwili Maksymilian. Wilczur jednak nie dałby się tak łatwo przekonać. Nie po tym, czego tu doświadczył. Mijając Jelenią Górę, raz po raz spoglądał w&nbsp;stronę Karkonoszy &ndash; jak na przeciwnika w&nbsp;trudnym meczu: z&nbsp;szacunkiem, ale i&nbsp;głęboką nieufnością.</p>

  <p class="tytul-podrozdzialu-1-swiatlo-gora">Szklarska Poręba, 2 lipca 2008</p>

  <p class="tekst-glowny-1-akapit">Zostawił samochód przy Turystycznej, chwycił górski plecak i&nbsp;co sił w&nbsp;nogach popędził w&nbsp;kierunku wyciągu krzesełkowego na Szrenicę. Zdążył złapać dosłownie ostatnie krzesełko, i&nbsp;to tylko dzięki uprzejmości obsługującego dolną stację mężczyzny, który tłumaczył, że o&nbsp;tej porze nie powinien już wpuszczać pasażerów, bo nim Wilczur dotrze na górę, będzie już dawno po godzinach jego pracy.</p>

  <p class="tekst-glowny">Tomek jechał więc zupełnie sam. Puste krzesełka przed nim oraz te jadące w&nbsp;przeciwnym kierunku sprawiały nieco upiorne wrażenie &ndash; jakby oferowały przewóz tylko w&nbsp;jedną stronę. Wyciąg wydawał się pomostem między światem cywilizowanym a&nbsp;tym, nad którym jedyną realną jurysdykcję sprawował Duch Gór.</p>

  <p class="tekst-glowny">Zlokalizowany w&nbsp;wąskiej leśnej przecince pierwszy odcinek wyciągu toczył się dość leniwie, pokonując niewielkie przewyższenie. Sytuacja zmieniała się drastycznie, gdy na stacji pośredniej Wilczur przesiadł się na drugą sekcję &ndash; tu kolej wiodła niemal pionowo pod górę, więc osoby z&nbsp;lękiem wysokości mogły odczuwać spory niepokój. Po krótkiej chwili las zniknął, a&nbsp;oczom Tomka ukazała się panorama Kotliny Jeleniogórskiej. Świat został w&nbsp;dole, a&nbsp;przed nim rozciągał się już tylko krajobraz, którego kształt kreśliła wyłącznie przyroda.</p>

  <p class="tekst-glowny">Pod koniec jazdy wiatr zaczął przybierać na sile, sprawiając, że krzesełkiem bujało coraz mocniej, ale Wilczur nie zwracał na to uwagi. Po lewej zamajaczyła w&nbsp;oddali samotna wieża. To było schronisko Nad Śnieżnymi Kotłami. Uśmiechnął się.</p>

  <p class="tytul-podrozdzialu-1-swiatlo-gora">Śnieżne Kotły, 2 lipca 2008</p>

  <p class="tekst-glowny-1-akapit">Plecak nieustannie ciążył mu na ramionach, wbrew obiegowej opinii, że podczas marszu człowiek szybko się do niego przyzwyczaja. Dawno nie był na porządnej wędrówce i&nbsp;kondycja zdecydowanie nie należała do jego mocnych stron.</p>

  <p class="tekst-glowny">Zielony szlak, którym szedł na początku, wiódł niemal po płaskim terenie, okrążając szczyt Szrenicy, aby po chwili połączyć się z&nbsp;czerwonym, który szybko dał mu w&nbsp;kość. Piaszczysta droga nieustannie pięła się w&nbsp;górę.</p>

  <p class="tekst-glowny">Szlak, choć nosił miano głównego, świecił o&nbsp;tej porze pustkami. Większość turystów zmierzała już stromymi ścieżkami na dół, w&nbsp;kierunku Szklarskiej Poręby i&nbsp;Piechowic, lub też raczyła się w&nbsp;schroniskach zimnym piwem po znojach całodniowej wędrówki. Wilczur szedł więc sam, zastanawiając się, czy nie podjął zbyt pochopnej decyzji. Zapalił się poprzedniego wieczoru &ndash; zadziałał odruch niesienia pomocy. Tylko czy naprawdę będzie w&nbsp;stanie pomóc Węglorzowi? Jak? Mimo wątpliwości czuł, że historyk wplątał się w&nbsp;jakąś tajemnicę z&nbsp;przeszłości, której do tej pory strzegły góry. A&nbsp;właśnie z&nbsp;takimi tajemnicami Wilczur radził sobie ponoć najlepiej.</p>

  <p class="tekst-glowny">Gdy zbliżał się już do celu, przez drogę zaczęły przewalać się kłęby mgły. Pełzały w&nbsp;kierunku wyznaczanym przez wiatr, czyniąc powietrze wilgotnym i&nbsp;chłodnym. Temperatura stopniowo spadała i&nbsp;Tomek zaczął żałować, że nie zabrał rękawiczek i&nbsp;czapki. Najwyraźniej uległ złudzeniu, widząc przy wjeździe do Kotliny Jeleniogórskiej pełnię lata. Góry o&nbsp;każdej porze roku potrafiły być zdradliwe.</p>

  <p class="tekst-glowny">Spomiędzy białych obłoków znienacka wynurzyła się sylwetka schroniska Nad Śnieżnymi Kotłami, odgrywając swój stały spektakl. Najpierw pojawiła się wieża, a&nbsp;zaraz potem zaczęły się urzeczywistniać kolejne elementy budynku, tak jakby nagle przybył tu on z&nbsp;zaświatów i&nbsp;postanowił wylądować, nabierając z&nbsp;każdą sekundą coraz bardziej wyrazistych kształtów. Przysadzista budowla, oparta na solidnej granitowej podmurówce układanej przez włoskich mistrzów, choć występ ten powtarzała niezliczoną ilość razy od przeszło stu dziesięciu lat, wciąż nie miała sobie równych. Był to ten rodzaj przedstawienia, po którym kolejne pokolenia widzów za każdym razem biły brawa, prosząc o&nbsp;powtórkę.</p>

  <p class="tekst-glowny">Tomek kolejny raz tego dnia odruchowo się uśmiechnął. W&nbsp;takich momentach trudno było dziwić się Maksymilianowi Rajczakowskiemu, który kilka lat wcześniej zakochał się w&nbsp;tym miejscu do tego stopnia, by uczynić je swoim domem.</p>

  <p class="tekst-glowny">Po chwili Tomek przypomniał sobie jednak, co przeżył jego przyjaciel, nim tu zamieszkał. Nie była to przecież łatwa droga: Rajczakowski trafił w&nbsp;Karkonosze kilka lat temu, późną jesienią, gdy w&nbsp;górach panowała wyjątkowo ponura, już niemal zimowa aura. Powodem przyjazdu była próba zrozumienia przyczyn tragicznej śmierci jego ukochanego wujka, który &ndash; zanim zginął &ndash; zdążył kupić nieczynne od lat schronisko Nad Śnieżnymi Kotłami i&nbsp;rozpocząć prace nad przywróceniem jego funkcjonowania.</p>

  <p class="tekst-glowny">Wkrótce po dotarciu w&nbsp;góry Maks zaczął się domyślać, że śmierć krewnego, wbrew ustaleniom policji, nie była zwykłym wypadkiem. Schronisko natomiast okazało się skrywać bardzo mroczny sekret ich rodziny, o&nbsp;którym Maks nie miał dotychczas bladego pojęcia. Próbując odkryć zabraną przez wujka do grobu tajemnicę, a&nbsp;jednocześnie znaleźć jego mordercę, Rajczakowski sam wpadł w&nbsp;poważne tarapaty. Szczęśliwie spotkał wtedy na swojej drodze przyszłą miłość &ndash; Martę, która w&nbsp;tamtym czasie pracowała w&nbsp;schronisku na Szrenicy, i&nbsp;doktora Węglorza, kustosza muzeum Hauptmanna. Bez ich wsparcia nie tylko nie rozwiązałby tamtej zagadki, ale też mógłby podzielić tragiczny los swojego wujka.</p>

  <p class="tekst-glowny">Z&nbsp;tymi myślami Wilczur wszedł do schroniska. Poczuł ulgę. Wewnątrz było ciepło i&nbsp;królowała niczym niezmącona cisza, która dawała poczucie bezpieczeństwa i&nbsp;była przyjemną odmianą po przeszło półtoragodzinnym marszu w&nbsp;towarzystwie szumiącego w&nbsp;uszach wiatru. Poczłapał schodami do jadalni.</p>

  <p class="tekst-glowny">&ndash;&nbsp;Tomek? A&nbsp;co ty tu robisz? &ndash; ucieszyła się na jego widok Marta, która obsługiwała właśnie przy ladzie grupę turystów. &ndash; Maks nic nie mówił, że do nas przyjedziesz!</p>

  <p class="tekst-glowny">&ndash;&nbsp;Cześć! Nie mówił, bo ja się nie zapowiadałem. Przyjechałem, ponieważ… mam sprawę. &ndash; Wilczur nagle jakby zapomniał języka w&nbsp;gębie. &ndash; Pomóc chciałem.</p>

  <p class="tekst-glowny">&ndash;&nbsp;W&nbsp;porządku. Już idę po Maksa! &ndash; Właściwym sobie zwyczajem puściła do niego oko i&nbsp;wyszła z&nbsp;sali.</p>

  <p class="tekst-glowny">Gdy chwilę później wróciła z&nbsp;Rajczakowskim, Tomek padł przyjacielowi w&nbsp;ramiona.</p>

  <p class="tekst-glowny">&ndash;&nbsp;O&nbsp;cholera, kogo ja widzę! &ndash; Maks poklepał Wilczura po plecach. &ndash; Co się stało, że tak znienacka przyjechałeś?</p>

  <p class="tekst-glowny">&ndash;&nbsp;Na pewno się domyślasz… Martwię się o&nbsp;Węglorza. Pomyślałem, że może mógłbym jakoś pomóc?</p>

  <p class="tekst-glowny">&ndash;&nbsp;Ach… &ndash; Maks momentalnie sposępniał. &ndash; Chodź, naradzimy się na spokojnie. Piwo?</p>

  <p class="tekst-glowny">&ndash;&nbsp;Pewnie.</p>

  <p class="tekst-glowny">Tomek z&nbsp;Martą zajęli ustronne miejsce w&nbsp;drugiej sali jadalnej, obok zabytkowego kaflowego pieca. Chwilę później Maks przyniósł trzy kufle i&nbsp;przysiadł się do nich.</p>

  <p class="tekst-glowny">&ndash;&nbsp;Dlaczego tak się przejąłeś Jackiem? &ndash; spytała Marta, nieco zaskoczona. &ndash; Ty go w&nbsp;ogóle znasz?</p>

  <p class="tekst-glowny">&ndash;&nbsp;Prawdę mówiąc, widzieliśmy się może raz albo dwa, gdy ostatnio byłem w&nbsp;Karkonoszach, w&nbsp;marcu zeszłego roku. Ale to wystarczyło, żebym dobrze go zapamiętał. Raz, że zaimponował mi swoją wiedzą i&nbsp;pomógł w&nbsp;rozwiązaniu zagadki, którą się wtedy zajmowałem. A&nbsp;dwa, zrobił na mnie wrażenie bardzo dobrego człowieka. Takiego trochę… nieprzystosowanego do świata, może lekko ekscentrycznego? Odstającego od normy, ale w&nbsp;pozytywnym tego słowa znaczeniu.</p>

  <p class="tekst-glowny">&ndash;&nbsp;To prawda, Jacek jest jedyny w&nbsp;swoim rodzaju. &ndash; Maks się uśmiechnął.</p>

  <p class="tekst-glowny">&ndash;&nbsp;Pamiętam, że wtedy pomyślałem sobie: to jest właściwy człowiek na właściwym miejscu &ndash; zaczął Tomek. &ndash; Pasjonat historii, przejęty swoją pracą, losami muzeum. I&nbsp;że takiego kogoś łatwo byłoby skrzywdzić. Kiedy wczoraj zadzwonił do mnie przez przypadek, pijany i&nbsp;gadający od rzeczy o&nbsp;jakimś hotelu i&nbsp;niemieckim Ministerstwie Spraw Zagranicznych, od razu wiedziałem, że dzieje się coś niedobrego. I&nbsp;ta myśl nie dawała mi spokoju. Gdy Maks powiedział, że Węglorz wylądował w&nbsp;szpitalu… Nie umiałbym spokojnie siedzieć we Wrocławiu i&nbsp;udawać, że nic się nie stało, że nie dzwonił do mnie przed tym wypadkiem. Dlatego przyjechałem. Nie wiem, czy będę mógł się na coś przydać?</p>

  <p class="tekst-glowny">&ndash;&nbsp;Poczekaj. &ndash; Maks zastukał palcami o&nbsp;blat i&nbsp;wstał znienacka. &ndash; Coś ci pokażę…</p>

  <p class="tekst-glowny">Wrócił po kilku chwilach.</p>

  <p class="tekst-glowny">&ndash;&nbsp;To się ukazało w&nbsp;dzisiejszym wydaniu „Naszej Jeleniej Góry”. &ndash; Rzucił gazetę na stół. &ndash; Widzisz nagłówek?</p>

  <p class="tekst-glowny">&ndash;&nbsp;<span class="tytul-dziela">Zbrodnia w&nbsp;hotelu Sanssouci</span>. &ndash; Wilczur nachylił się nad blatem i&nbsp;przeczytał tytuł artykułu z&nbsp;pierwszej strony. &ndash; Och, tak nazywał się hotel, o&nbsp;którym mówił Węglorz! Jestem niemal pewien. Pamiętałem, że nazwa kojarzyła mi się z&nbsp;Niemcami, ale nie umiałem sobie przypomnieć dlaczego. Teraz już rozumiem, przecież w&nbsp;Poczdamie jest pałac o&nbsp;takiej samej nazwie! Sanssouci, wzniesiony dla króla Fryderyka Wielkiego.</p>

  <p class="tekst-glowny">&ndash;&nbsp;No to czytaj dalej…</p>

  <p class="tekst-glowny">&ndash;&nbsp;„Tak nietypowego morderstwa w&nbsp;historii Karpacza prawdopodobnie jeszcze nie było. Tajemnicza zbrodnia, o&nbsp;której dziś piszemy, wydarzyła się w&nbsp;owianym mroczną sławą budynku, który od dziesiątek lat rozpala wyobraźnię wielu. Niejeden z&nbsp;mieszkańców Karpacza twierdzi wręcz, że miejsce to jest nawiedzone. Według badaczy historii w&nbsp;czasie wojny obiekt zajmowali naziści, ale to, jakie było w&nbsp;tamtych brunatnych latach przeznaczenie budynku, wciąż pozostaje zagadką. Po wojnie zaś działała tu tajna katownia Urzędu Bezpieczeństwa. Mowa oczywiście o&nbsp;opuszczonym ośrodku wypoczynkowym Urocza, znanym kiedyś jako hotel Sanssouci”. &ndash; Wilczur mruczał pod nosem. Chwilę później przerwał czytanie, spoglądając na Maksa i&nbsp;Martę ze zdziwieniem. &ndash; O&nbsp;cholera. O&nbsp;czym oni w&nbsp;ogóle tu piszą? Kojarzycie ten hotel?</p>

  <p class="tekst-glowny">&ndash;&nbsp;Jak przez mgłę. &ndash; Maks wzruszył ramionami. &ndash; Taka rudera, w&nbsp;Karpaczu Górnym, koło świątyni Wang.</p>

  <p class="tekst-glowny">&ndash;&nbsp;Za Niemca, jeszcze przed wojną, to był naprawdę luksusowy hotel &ndash; zaczęła Marta. Ale w&nbsp;czasie wojny zaczęły się z&nbsp;nim dziać dziwne rzeczy. Trzecia Rzesza przejęła go od właścicieli, trudno ustalić, na jakich zasadach, i&nbsp;w&nbsp;obiekcie ponoć ulokowali ministerstwo spraw zagranicznych.</p>

  <p class="tekst-glowny">&ndash;&nbsp;Co ty opowiadasz! &ndash; Tomek zrobił wielkie oczy. &ndash; Ministerstwo? W&nbsp;Karpaczu?</p>

  <p class="tekst-glowny">&ndash;&nbsp;Temat obrósł już tyloma legendami, że trudno się połapać, co może być prawdą, a&nbsp;co jest tylko wytworem wyobraźni. W&nbsp;każdym razie ówczesne MSZ bardzo chciało przenieść się na Dolny Śląsk. Historycy twierdzą, że ich siedzibą miał być zamek Książ, który w&nbsp;czasie wojny naziści również przejęli od właścicieli, Hochbergów, a&nbsp;następnie zaczęli przystosowywać do przyszłej funkcji, kopiąc pod warownią kilometry podziemnych korytarzy. Być może miały one w&nbsp;przyszłości stać się schronami dla dygnitarzy. Kto wie, czy Sanssouci nie miał więc być po prostu „przejściową” lokalizacją, po wyprowadzce z&nbsp;Berlina, a&nbsp;przed oficjalnym rozpoczęciem urzędowania na Książu. Po wojnie była tu przez chwilę ubecja, potem Fundusz Wczasów Pracowniczych, a&nbsp;od lat dziewięćdziesiątych budynek stał nieużywany i&nbsp;popadał w&nbsp;ruinę. Ludzie rozkradali, co się dało, młodzież organizowała tam imprezy. Teraz natomiast remontuje go Henryk Gąsienica, lokalny rekin biznesu. Jest bogaty, kupuje nieruchomości, buduje nowe. Ma już w&nbsp;okolicy kilka obiektów.</p>

  <p class="tekst-glowny">&ndash;&nbsp;Ludzie nie mówią o&nbsp;nim dobrze &ndash; wtrącił Maks.</p>

  <p class="tekst-glowny">&ndash;&nbsp;Dlaczego? &ndash; dopytywał Wilczur. &ndash; Co konkretnie mówią?</p>

  <p class="tekst-glowny">&ndash;&nbsp;Nienawidzą go. Mówiłam przecież, że jest bogaty.</p>

  <p class="tekst-glowny">&ndash;&nbsp;No tak, to dla wielu będzie wystarczający powód. &ndash; odparł Tomek i&nbsp;wrócił do lektury. &ndash; „Z&nbsp;niepotwierdzonych źródeł wiemy też, że w&nbsp;sprawie przesłuchano już doktora Jacka Węglorza, kustosza muzeum Hauptmanna, który może być powiązany ze sprawą odkrytych w&nbsp;hotelu zwłok należących prawdopodobnie do niemieckiego pisarza, Hermanna Mohla, który zaginął w&nbsp;tej okolicy w&nbsp;dziewięćdziesiątym drugim roku”. Ciekawe, jak to się stało, że do tego dziennikarza tak szybko docierają informacje… Przychodzą wam do głowy jakiekolwiek pomysły, co Węglorz może mieć z&nbsp;tą sprawą wspólnego? Dlaczego policja go przesłuchiwała?</p>

  <p class="tekst-glowny">&ndash;&nbsp;Nie mam bladego pojęcia… &ndash; Maks przecząco pokręcił głową i&nbsp;upił łyk piwa.</p>

  <p class="tekst-glowny">&ndash;&nbsp;A&nbsp;jak wczorajsza wizyta w&nbsp;szpitalu? Udało ci się dowiedzieć czegoś o&nbsp;jego stanie?</p>

  <p class="tekst-glowny">&ndash;&nbsp;Cały czas go badają. Zażył prawdopodobnie lorazepam, to bardzo silny lek uspokajający. Wypił do tego dużo alkoholu. Leży teraz na intensywnej terapii, jest w&nbsp;śpiączce, zaintubowany.</p>

  <p class="tekst-glowny">&ndash;&nbsp;Szczęście w&nbsp;nieszczęściu, że to się stało w&nbsp;muzeum i&nbsp;że była tam ta dziewczyna ze sklepiku &ndash; dodała Marta. &ndash; Gdyby nie zajrzała do gabinetu Węglorza, raczej nie dożyłby do rana.</p>

  <p class="tekst-glowny">&ndash;&nbsp;O&nbsp;włos od tragedii… &ndash; mruknął Tomek i&nbsp;popadł w&nbsp;jeszcze większe przygnębienie. Trzymał kufel oburącz i&nbsp;spoglądał na piwo, jakby szukał w&nbsp;nim odpowiedzi na nurtujące go pytania. Zapadła cisza.</p>

  <p class="tekst-glowny">&ndash;&nbsp;Najbliższe dni będą kluczowe. Możemy tylko czekać &ndash; podsumował Maks. &ndash; Obudzi się albo i&nbsp;nie… &ndash; dodał. W&nbsp;oczach stanęły mu łzy. Schował twarz w&nbsp;dłoniach.</p>

  <p class="tekst-glowny">&ndash;&nbsp;Hej, nie załamuj się. Nie możesz zakładać najgorszego. &ndash; Marta czule objęła go ramieniem.</p>

  <p class="tekst-glowny">&ndash;&nbsp;Ona ma rację &ndash; przytaknął Wilczur i&nbsp;spojrzał na swojego przyjaciela zatroskany. &ndash; Pamiętasz, jak o&nbsp;mnie się zamartwiałeś? I&nbsp;co? Jestem. Cały i&nbsp;zdrowy.</p>

  <p class="tekst-glowny">&ndash;&nbsp;Nawet mi tego nie przypominaj, stary… &ndash; Maks uniósł wzrok i&nbsp;zaśmiał się przez łzy. &ndash; Chodziłem po ścianach z&nbsp;nerwów o&nbsp;ciebie!</p>

  <p class="tekst-glowny">&ndash;&nbsp;Z&nbsp;Węglorzem będzie podobnie, zobaczysz. Wyliże się z&nbsp;tego.</p>

  <p class="tekst-glowny">&ndash;&nbsp;Najbardziej martwi mnie to, że on jest dość samotny. Muzeum to całe jego życie. Rodzice nie żyją od lat, rodzeństwa nie ma… Przyjaciół, którym ufa, jest zaledwie kilku. I&nbsp;dlatego mam do siebie pretensje, powinienem był zauważyć, że coś go trapi, że ma problem…</p>

  <p class="tekst-glowny">&ndash;&nbsp;A&nbsp;dlaczego nie założyłeś możliwości, że ten problem pojawił się nagle? &ndash; zauważył Wilczur.</p>

  <p class="tekst-glowny">&ndash;&nbsp;No właśnie, Maks! &ndash; Marta szturchnęła go w&nbsp;bok. &ndash; Przecież Jowita Borejko mówiła, że rano zachowywał się jak najbardziej normalnie. Oprowadzał wycieczkę i&nbsp;wszystko było w&nbsp;porządku. To wizyta policji sprawiła, że Węglorz… Zrobił coś nierozsądnego.</p>

  <p class="tekst-glowny">&ndash;&nbsp;Ale dlaczego do mnie nie zadzwonił? &ndash; Maks wciąż się zadręczał. &ndash; Przecież ja bym mu pomógł…</p>

  <p class="tekst-glowny">&ndash;&nbsp;Skąd wiesz, że nie chciał do ciebie zadzwonić? &ndash; skontrował Tomek. &ndash; Gdy ze mną rozmawiał, powiedział, że pomylił numery. Może to właśnie twój chciał wybrać?</p>

  <p class="tekst-glowny">&ndash;&nbsp;Nie wiem, sam już nie wiem…</p>

  <p class="tekst-glowny">&ndash;&nbsp;Teraz się tego nie dowiesz. Ale to nie znaczy, że mamy biernie czekać. Wszystkie ręce na pokład. Musimy się dowiedzieć, w&nbsp;jakiej sprawie policja przesłuchała Węglorza i&nbsp;czy rzeczywiście właśnie to go tak zdenerwowało. I&nbsp;skąd teza z&nbsp;gazety, że ma on jakiś związek z&nbsp;ciałem tego niemieckiego pisarza odkrytym w&nbsp;hotelu.</p>

  <p class="tekst-glowny">Maks zamknął oczy, opuszkami palców pocierając swoje brwi. Myślał nad czymś intensywnie.</p>

  <p class="tekst-glowny">&ndash;&nbsp;Powiedz mi: czy Węglorz mógłby być winny czyjejś śmierci? &ndash; kontynuował Tomek.</p>

  <p class="tekst-glowny">&ndash;&nbsp;W&nbsp;życiu. &ndash; W&nbsp;głosie Rajczakowskiego słychać było oburzenie. &ndash; On by nawet muchy nie skrzywdził.</p>

  <p class="tekst-glowny">&ndash;&nbsp;No właśnie. Zatem tym bardziej musimy to udowodnić. &ndash; Wilczur był zdeterminowany. &ndash; Znajdzie się tu dla mnie jakiś pokój do jutra?</p>

  <p class="tekst-glowny">&ndash;&nbsp;Dla ciebie zawsze. &ndash; Marta się uśmiechnęła. &ndash; Bardzo mi się podoba twoje podejście do sprawy!</p>

  <p class="tekst-glowny">&ndash;&nbsp;Bylebyś nie wpakował się tym razem w&nbsp;kłopoty &ndash; wtrącił Maks.</p>

  <p class="tekst-glowny">&ndash;&nbsp;Przestań. To, co wtedy mnie spotkało… &ndash; urwał Tomek.</p>

  <p class="tekst-glowny">Przed oczami stanął mu obraz Kotła Smogorni. Migawki z&nbsp;wydarzeń, które przeżył w&nbsp;Karkonoszach rok wcześniej, wracały co jakiś czas znienacka i&nbsp;wciąż potrafiły go na krótką chwilę sparaliżować. Co on teraz najlepszego robi? Tyle miesięcy zajęło mu odzyskanie poczucia bezpieczeństwa, równowagi i&nbsp;względnego spokoju. A&nbsp;teraz wraca w&nbsp;góry, które kojarzą mu się wyłącznie z&nbsp;niebezpieczeństwem i&nbsp;mrokiem? Poczuł ucisk za mostkiem. Miał ochotę wstać, pożegnać się z&nbsp;Maksem i&nbsp;Martą i&nbsp;czym prędzej wrócić do Wrocławia.</p>

  <p class="tekst-glowny">&ndash;&nbsp;Tomek? &ndash; Maks wyrwał go z&nbsp;zamyślenia.</p>

  <p class="tekst-glowny">Wilczur zacisnął usta. Czyżby zaczynał tchórzyć? Nie, nie zamierza sobie na to pozwalać. Resztką woli został przy stole, uśmiechnął się niepewnie i&nbsp;dokończył:</p>

  <p class="tekst-glowny">&ndash;&nbsp;To, co mnie wtedy spotkało, stanowiło dobrą lekcję. Dodało mi odwagi. A&nbsp;teraz, powiedzmy, że przyjechałem odczarować te góry. Dać im drugą szansę.</p>

  <p class="tekst-glowny">Czuł, że brzmi wiarygodnie. Niewiele brakowało, a&nbsp;sam by w&nbsp;te słowa uwierzył.</p>

  <p class="gwiazdka">*</p>

  <p class="tekst-glowny-1-akapit">Był już wieczór, gdy Tomek, po naradzie z&nbsp;Maksem i&nbsp;Martą, poszedł do swojego pokoju. Przyjaciel ulokował go na przedostatnim piętrze wieży, twierdząc, że widoki stamtąd w&nbsp;pełni zrekompensują mu mozolną wspinaczkę po starych, granitowych schodach. Nie mylił się.</p>

  <p class="tekst-glowny">Gdy Wilczur wyjrzał przez okno, zobaczył tylko bezkres gór &ndash; perspektywa roztaczająca się z&nbsp;wieży była o&nbsp;wiele szersza niż ta, którą oferowały okna na parterze. Dostrzegł majaczącą na horyzoncie Śnieżkę, która mieniła się odcieniami pomarańczy i&nbsp;czerwieni za sprawą zachodzącego słońca, a&nbsp;w&nbsp;oknie po przeciwnej stronie &ndash; charakterystyczny ostry masyw Szrenicy, wyróżniający się na tle łagodnie falujących i&nbsp;miękkich kształtów Gór Izerskich. Wieża schroniska nad Śnieżnymi Kotłami była jednym z&nbsp;niewielu, o&nbsp;ile nie jedynym miejscem w&nbsp;Karkonoszach, z&nbsp;którego można było obserwować jednocześnie Szrenicę i&nbsp;Śnieżkę &ndash; szczyty symbole, strzegące od zachodu i&nbsp;wschodu, niczym dwaj żołnierze, krainę Ducha Gór.</p>

  <p class="tekst-glowny">Kiedy jakiś czas później Wilczur wyszedł na zewnątrz, było już po zmierzchu. Choć wydawało mu się, że na dworze panuje błogi spokój, wystarczyło, że otworzył drzwi, a&nbsp;w&nbsp;twarz natychmiast uderzył go silny podmuch powietrza. Wiatr nie stracił na mocy ani odrobinę.</p>

  <p class="tekst-glowny">Znów nabrał wątpliwości. Czy powinien był tu przyjeżdżać? „Tylko pamiętaj o&nbsp;oddychaniu” &ndash; przypominała mu zawsze Magda, jego ukochana, gdy jeszcze żyła. Nabrał więc tchu, skupił się na powolnym wypełnianiu płuc chłodnym karkonoskim powietrzem. Wydech. Pod stopami poczuł skalisty górski grunt. „Stąpasz po ziemi, więc jesteś bezpieczny” &ndash; powtarzał sobie, chcąc uniknąć ataku paniki. Zrobił kilka kroków, poczuł się pewniej.</p>

  <p class="tekst-glowny">&ndash;&nbsp;Zaskoczyłeś mnie, Tomku &ndash; usłyszał znienacka czyjś głos.</p>

  <p class="tekst-glowny">Odwrócił się gwałtownie. Marta. Nie zauważył, że wyszła za nim na dwór.</p>

  <p class="tekst-glowny">&ndash;&nbsp;Ja? Czym?</p>

  <p class="tekst-glowny">&ndash;&nbsp;Wróciłeś w&nbsp;Karkonosze.</p>

  <p class="tekst-glowny">Otworzył usta, ale nie wiedział, co odpowiedzieć.</p>

  <p class="tekst-glowny">&ndash;&nbsp;Przyjazd w&nbsp;góry musiał być dla ciebie trudny. Zwłaszcza po tym, co przeżyłeś tutaj poprzednim razem.</p>

  <p class="tekst-glowny">&ndash;&nbsp;Tak… &ndash; przyznał zrezygnowany. Miał wrażenie, że grunt znów zaczyna mu uciekać spod nóg. &ndash; Wróciłem i&nbsp;znów czuję paniczny strach. Przypomina mi się co rusz, jak wtedy, zimą, mnie uwięzili. Krzyczałem w&nbsp;tej piwnicy i&nbsp;byłem pewien, że nikt mnie nie usłyszy.&nbsp;W&nbsp;końcu to góry, człowiek jest tu zdany wyłącznie na siebie.</p>

  <p class="tekst-glowny">&ndash;&nbsp;Musisz uświadomić sobie jedną rzecz, wtedy będzie ci łatwiej. Góry wcale nie są złe. Paradoksalnie to one dają prawdziwą wolność i&nbsp;bezpieczeństwo. Źli są co najwyżej ludzie.</p>

  <p class="tekst-glowny">&ndash;&nbsp;I&nbsp;schroniska. One też bywają złe &ndash; dodał Wilczur ze skwaszoną miną, przypominając sobie przygody, które spotkały go w&nbsp;Strzesze Akademickiej.</p>

  <p class="tekst-glowny">&ndash;&nbsp;Nie… One są kwintesencją bezpieczeństwa. Spójrz. &ndash; Wskazała za siebie. Majestatyczna sylwetka schroniska Nad Śnieżnymi Kotłami błyszczała rozświetlonymi oknami na tle nocnego nieba. &ndash; Moja i&nbsp;Maksa przygoda z&nbsp;tym miejscem też zaczęła się w&nbsp;dość dramatycznych okolicznościach. Trudno mi było pokochać ten budynek na nowo, po tym, co przeżyłam tu w&nbsp;dwa tysiące czwartym roku. Ale w&nbsp;pewnym momencie zrozumiałam właśnie to: źli mogą być ludzie, nie miejsca.</p>

  <p class="tekst-glowny">Wilczur milczał przez chwilę. Stopniowo zaczynał czuć, jak grunt na nowo wraca pod jego stopy.</p>

  <p class="tekst-glowny">&ndash;&nbsp;Dzięki, Marta.</p>

  <p class="tekst-glowny">&ndash;&nbsp;Popatrz, przez całe wieki to właśnie w&nbsp;Karkonosze uciekano przed złem. Przed wojnami, epidemiami, w&nbsp;poszukiwaniu swobody poglądów. To teraz dopiero coś się z&nbsp;ludźmi porobiło, stracili kontakt z&nbsp;naturą, przestali się z&nbsp;nią rozumieć i&nbsp;w&nbsp;tym, co zawsze było wolnością, widzą dziś pułapki. Spróbuj odwrócić myślenie i&nbsp;uwierzyć, że to w&nbsp;górach jest bezpiecznie, a&nbsp;nie tam, na dole. Dobrej nocy, Tomku! &ndash; Uśmiechnęła się, po przyjacielsku poklepała go po ramieniu i&nbsp;wróciła do schroniska.</p>

  <p class="tekst-glowny">Został na dworze sam. Przysiadł obok znajdujących się naprzeciwko wejścia skał. Ich nazwa &ndash; Czarcia Ambona &ndash; była fascynująca. W&nbsp;Karkonoszach mieszało się bowiem tyle religijnych symboli: Śnieżkę poświęcono świętemu Wawrzyńcowi, choć wedle legend jaskinie pod nią zamieszkiwał Liczyrzepa, na Śnieżnych Kotłach natomiast swoją ambonę miał, wedle nazwy, sam diabeł.</p>

  <p class="tekst-glowny">Wyciągnął komórkę i&nbsp;odszukał numer Alberta. Gdy w&nbsp;zeszłym roku zapisywał sobie telefon do emerytowanego policjanta z&nbsp;Kowar, nawet nie przypuszczał, że kiedyś jeszcze będzie potrzebował jego pomocy.</p>

  <p class="tekst-glowny">&ndash;&nbsp;Tomek Wilczur? Czyżby kolejna książka się pisała? &ndash; Albert odebrał po kilku sygnałach.</p>

  <p class="tekst-glowny">&ndash;&nbsp;Cześć. Wręcz przeciwnie, musiałem przerwać pisanie i&nbsp;zostawić je na pewien czas we Wrocławiu &ndash; westchnął. &ndash; Wróciłem w&nbsp;Karkonosze.</p>

  <p class="tekst-glowny">&ndash;&nbsp;O&nbsp;proszę, nie spodziewałem się tego. Co cię do nas sprowadza?</p>

  <p class="tekst-glowny">&ndash;&nbsp;Słyszałeś zapewne o&nbsp;tych szczątkach znalezionych w&nbsp;Karpaczu?</p>

  <p class="tekst-glowny">&ndash;&nbsp;A&nbsp;kto nie słyszał… Mam nadzieję, że nie zamierzasz mieszać się akurat w&nbsp;ten temat?</p>

  <p class="tekst-glowny">&ndash;&nbsp;Dlaczego?</p>

  <p class="tekst-glowny">&ndash;&nbsp;Bo to bardzo niefajna sprawa. Sam nie wiem zbyt wiele, ale radzę ci po przyjacielsku: nie zajmuj się tym. Wmieszani są w&nbsp;to prawdopodobnie bardzo niebezpieczni ludzie.</p>

  <p class="tekst-glowny">&ndash;&nbsp;Wczoraj rano policja przesłuchała mojego znajomego Jacka Węglorza. Nie wiem, co tam się na komisariacie wydarzyło, ale tego samego dnia po południu facet nałykał się tabletek nasennych i&nbsp;popił je alkoholem. Trudno powiedzieć, czy to na pewno było celowe, ale… sam rozumiesz, że nie wygląda to dobrze. Zastanawiam się… &ndash; Wilczur zawiesił głos i&nbsp;zaczął nerwowo skubać skórkę przy paznokciu. Wiedział, że prosi o&nbsp;naprawdę dużą przysługę. &ndash; Czy byłbyś w&nbsp;stanie się podpytać, co zaszło na tym przesłuchaniu? Oraz czy policja podejrzewa o&nbsp;coś Węglorza?</p>

  <p class="tekst-glowny">Po drugiej stronie przez dłuższą chwilę panowała cisza.</p>

  <p class="tekst-glowny">&ndash;&nbsp;Tomku… &ndash; westchnął wreszcie Albert. &ndash; Stawiasz mnie w&nbsp;bardzo niekomfortowej sytuacji. Gdy rozmawialiśmy w&nbsp;zeszłym roku, to była inna sprawa, sprzed lat, dawno już umorzona. A&nbsp;teraz chodzi ci o&nbsp;śledztwo w&nbsp;sprawie zaginięcia Mohla. Jeszcze kilka dni temu może i&nbsp;mógłbym z&nbsp;tobą o&nbsp;nim porozmawiać, bo już od dawna było zamknięte. Ale gdy znaleziono szczątki, które prawdopodobnie należą właśnie do niego, sprawę wznowiono. Jeśli nawet udałoby mi się dowiedzieć przez dawnych znajomych, co tam zaszło, to gdybym ci powiedział, byłoby to nieuczciwe wobec kolegów ze służby. Rozumiesz?</p>

  <p class="tekst-glowny">&ndash;&nbsp;Pewnie… &ndash; Tomek spojrzał na swój palec. Rozdrapał go na tyle, że przy paznokciu pojawiła się kropla krwi. &ndash; Wiem, że… To niezręczna sytuacja. Ale martwię się o&nbsp;znajomego. To bardzo wrażliwy człowiek, w&nbsp;dodatku… żyjący w&nbsp;swoim świecie. Obawiam się, że przez przypadek został w&nbsp;coś wplątany i&nbsp;po prostu psychicznie nie dał rady. Ludzie mają różną tolerancję na stres, sam wiesz najlepiej.</p>

  <p class="tekst-glowny">&ndash;&nbsp;Oczywiście, rozumiem, ale niestety, nie mogę nic dla ciebie zrobić.</p>

  <p class="tekst-glowny">Pisarz milczał.</p>

  <p class="tekst-glowny">&ndash;&nbsp;W&nbsp;porządku, Albert. Mimo wszystko dzięki za rozmowę.</p>

  <p class="tekst-glowny">&ndash;&nbsp;Posłuchaj. &ndash; Policjant ciężko wypuścił powietrze. &ndash; Ja sam nie mogę ci nic powiedzieć, to już ustaliliśmy. Ale przecież… Nikt nie zabroni ci szukać na własną rękę. Musisz mieć tylko świadomość, że prędzej czy później możesz przez to wpakować się w&nbsp;kłopoty.</p>

  <p class="tekst-glowny">&ndash;&nbsp;Wiesz przecież, że to moja specjalność.</p>

  <p class="tekst-glowny">W&nbsp;słuchawce rozległ się śmiech. Tomek też odruchowo uniósł kąciki ust.</p>

  <p class="tekst-glowny">&ndash;&nbsp;Wilczur, nie wiem, czy wszyscy pisarze są tacy postrzeleni jak ty, ale… trzymam za ciebie kciuki.</p>

  <p class="tekst-glowny">&ndash;&nbsp;Dzięki! Zastanawiam się tylko, od czego miałbym zacząć moje poszukiwania… &ndash; Próbował podejść policjanta z&nbsp;nadzieją, że między słowami tamten podrzuci mu chociaż jakiś mały punkt zaczepienia.</p>

  <p class="tekst-glowny">&ndash;&nbsp;Znalezione w&nbsp;Karpaczu zwłoki rzekomo należą do Hermanna Mohla, to już czytałeś zapewne w&nbsp;gazecie.</p>

  <p class="tekst-glowny">&ndash;&nbsp;Tak, zaginął w&nbsp;dziewięćdziesiątym drugim.</p>

  <p class="tekst-glowny">&ndash;&nbsp;Dokładnie. Tuż przed zniknięciem facet miał spotkanie autorskie w&nbsp;jeleniogórskiej Wojewódzkiej Bibliotece Publicznej, która od niedawna nazywa się Książnica Karkonoska. Doszło tam wtedy do jakiejś awantury. Reszty musisz dowiedzieć się sam. Jesteś bystry facet, na pewno dasz sobie radę.</p>

  <p class="tytul-podrozdzialu-1-swiatlo-gora">Cieplice Śląskie-Zdrój, noc 2/3 lipca 2008</p>

  <p class="tekst-glowny-1-akapit">Zaparkował przy Fabrycznej, tuż obok wejścia do Parku Zdrojowego &ndash; tak żeby jego samochód jak najmniej rzucał się w&nbsp;oczy. Naciągnął na usta czarny sportowy komin i&nbsp;włożył czapkę z&nbsp;daszkiem. Choć to samo w&nbsp;sobie powinno wystarczyć, dla pewności zakrył oczy okularami przeciwsłonecznymi i&nbsp;wysiadł z&nbsp;samochodu.</p>

  <p class="tekst-glowny">Przez chwilę stał w&nbsp;cieniu, przyzwyczajając się do ciemności. Księżyc był tuż po trzeciej kwadrze &ndash; malał, z&nbsp;każdą kolejną nocą zamieniając się stopniowo w&nbsp;cienki rogalik. Spojrzał w&nbsp;niebo, zastanawiając się, czy to, co robi, jest słuszne. Był przecież perfidnym kłamcą. <span class="tytul-dziela">Luna mendax</span><sup class="g2"><a href="#calibre_link-38" id="calibre_link-89" class="calibre7">8</a></sup> &ndash; przypomniał sobie nagle łaciński zwrot. Źródłem powiedzenia był fakt, że w&nbsp;trzeciej kwadrze księżyc przypominał literę C. Po łacinie <span class="tytul-dziela">Crescere</span> oznaczało rosnąć, a&nbsp;wbrew temu księżyc malał: zmierzał w&nbsp;kierunku nowiu, aby ostatecznie całkowicie zniknąć z&nbsp;nieboskłonu i&nbsp;pozostawić ziemię na pastwę ciemności. Podobnie rzecz się miała z&nbsp;jego umysłem &ndash; rodzące się w&nbsp;nim pomysły z&nbsp;dnia na dzień stawały się coraz mroczniejsze.</p>

  <p class="tekst-glowny">„To nie może się udać” &ndash; pomyślał raz jeszcze o&nbsp;całym swoim misternym planie. Czy miał jednak jakikolwiek inny wybór? Strategia, którą przyjął, wydawała się jedynym sposobem na uratowanie się od odpowiedzialności za dawne błędy.</p>

  <p class="tekst-glowny">Znów spojrzał w&nbsp;niebo, napinając kark tak mocno, że aż zaczęła mu drżeć cała głowa. „To musi się udać” &ndash; jego myśli stawały się coraz bardziej chaotyczne i&nbsp;pełne sprzeczności. Wszystko przez niedobór snu.</p>

  <p class="tekst-glowny">Wszedł do Parku Zdrojowego przez boczną bramę, szczęśliwie nie była zamykana na noc. Zamiast oświetlonej alejki wybrał wydeptaną między drzewami ścieżkę, aby skryć się przed potencjalnymi świadkami. Zrobił to może trochę na wyrost &ndash; szczęśliwie dla niego prawdopodobieństwo, że o&nbsp;tej porze spotka w&nbsp;parku kogokolwiek, było nikłe.</p>

  <p class="tekst-glowny">Szedł szybko, nie miał czasu do stracenia, bo bezwzględnie musiał zdążyć przed świtem. To, czego zamierzał za chwilę dokonać w&nbsp;Cieplicach, zrobił już tej nocy przy jednym słynnym hotelu w&nbsp;Szklarskiej Porębie oraz w&nbsp;Sosnówce. Teraz przyszła pora na kolejne miejsce z&nbsp;jego listy. Wszystko, co było dotychczas ukryte, miało tej nocy zostać ujawnione. Naznaczone.</p>

  <p class="tekst-glowny">Po chwili marszu dotarł na skraj polany, tworzącej jedną z&nbsp;parkowych osi widokowych. Na jej przeciwległym końcu majaczyła bryła pałacu hrabiostwa Schaffgotschów. Uwielbiał ten budynek za jego sprzeczności. W&nbsp;unikatowy sposób łączył on bowiem architektoniczną wytworność z&nbsp;funkcjonalnością. Dobrze wpisywał się w&nbsp;uzdrowiskową zabudowę Cieplic, świadczył o&nbsp;budowanej przez wieki rodowej dumie, a&nbsp;jednocześnie zachowywał rozsądnie skromny charakter, nie kłując w&nbsp;oczy zbędnym przepychem.</p>

  <p class="tekst-glowny">Czmychnął tyłami Teatru Zdrojowego, a&nbsp;następnie wzdłuż głównej alei, aby po chwili dotrzeć na plac Piastowski. Sylwetka pałacu od tej strony była pozbawionym skazy przykładem baroku. <span class="tytul-dziela">Barocco</span>, nieregularna perła &ndash; taki właśnie był najsłynniejszy cieplicki zabytek.</p>

  <p class="tekst-glowny">Dziesiątki okien na kolejnych piętrach pałacu tonęły w&nbsp;mroku. Jarzące światło ulicznych latarni wydobywało z&nbsp;ich ciemności jedynie fragmenty eleganckich zasłon i&nbsp;stiukowych dekoracji.</p>

  <p class="tekst-glowny">Rozejrzał się, plac był pusty. Drgnął, gdy kościelny dzwon zaczął wybijać drugą w&nbsp;nocy. Nie pochodził z&nbsp;Cieplic, nie potrafił więc rozpoznać, z&nbsp;której wieży dochodziło głuche dudnienie.</p>

  <p class="tekst-glowny">Teraz albo nigdy.</p>

  <p class="tekst-glowny">Wyciągnął z&nbsp;plecaka puszkę i&nbsp;podbiegł do wrót pałacu. Stanął po prawej stronie drzwi, nacisnął spust i&nbsp;dwoma zamaszystymi ruchami wymalował na ścianie krzyż, a&nbsp;potem do każdego z&nbsp;ramion dodał poprzeczną odnogę. Usłyszał dochodzące z&nbsp;oddali dziwne chrobotanie, nie spojrzał jednak nawet w&nbsp;tamtym kierunku. Musiał się spieszyć.</p>

  <p class="tekst-glowny">Kolejnych kilka kresek. Puszka ze sprayem syczała, jakby próbował uwolnić się z&nbsp;niej jakiś wściekły wąż. Doskonale, powstał kolejny element symbolu. W&nbsp;tym momencie zorientował się, że w&nbsp;pałacowej stróżówce pali się światło. Wcześniej na pewno go nie było…</p>

  <p class="tekst-glowny">&ndash;&nbsp;Cholera jasna! &ndash; warknął pod nosem i&nbsp;przyspieszył malowanie.</p>

  <p class="tekst-glowny">Chrobotanie ustało, zamiast niego rozległo się głuche skrzypnięcie. Odwrócił się w&nbsp;stronę, z&nbsp;której dochodziło. Ktoś otworzył drzwi po drugiej stronie pałacu.</p>

  <p class="tekst-glowny">&ndash;&nbsp;Hej, ty tam! &ndash; krzyknął dozorca, oślepiając go z&nbsp;oddali światłem latarki. &ndash; Niech no cię dopadnę! Policja już tu jedzie!</p>

  <p class="tekst-glowny">Czym prędzej rzucił się do ucieczki. Kątem oka zdążył jeszcze spojrzeć na swoje dzieło. Był zadowolony. Swastyka wyszła naprawdę olbrzymia.</p>

  <p class="tekst-glowny">Szubienica, na której wisiała, również.</p>

  <p class="tekst-glowny">Gdy wsiadł do samochodu, odetchnął z&nbsp;ulgą. Dozorca musiał mieć już swoje lata i&nbsp;w&nbsp;połowie pościgu najwyraźniej się poddał. Mimo to mężczyzna ruszył z&nbsp;parkingu z&nbsp;impetem, żeby czym prędzej opuścić Cieplice. Spojrzał na listę, a&nbsp;potem na zegarek. Miał dobry czas. Do odwiedzenia zostały mu jeszcze tylko trzy miejsca: pałac w&nbsp;Miłkowie, zamek na Księżej Górze, no i&nbsp;oczywiście… hotel Sanssouci.</p>

  <p class="tekst-glowny">Wizyta w&nbsp;tym ostatnim była wisienką na torcie.</p>
</div>



<div class="t-p" id="calibre_link-9">
  <h1 title="Rozdział VI. Spotkanie autorskie" class="toc"><a href="#calibre_link-39" class="calibre5"><img alt="" src="images/000002.jpg" class="calibre4" /></a><a href="#calibre_link-39" class="calibre5"><br class="calibre6" /></a><a href="#calibre_link-39" class="calibre5">Rozdział VI. Spotkanie autorskie</a></h1>

  <p class="tekst-glowny-1-akapit">Im bardziej planowo ludzie postępują, tym większa jest możliwość, że przytrafi się im całkiem nieprzewidziane zdarzenie.</p>

  <p class="tekst-glowny-podpis-1-swiatlo-gora">Pierre Daninos<sup class="g2"><a href="#calibre_link-40" id="calibre_link-90" class="calibre7">9</a></sup></p>

  <p class="tytul-podrozdzialu-1-swiatlo-gora">Śnieżne Kotły, 3 lipca 2008</p>

  <p class="tekst-glowny-1-akapit">Był wczesny poranek, gdy Tomek Wilczur, po wspólnym śniadaniu z&nbsp;Maksem i&nbsp;Martą, opuszczał schronisko Nad Śnieżnymi Kotłami.</p>

  <p class="tekst-glowny">Najkrótszą drogą, a&nbsp;więc szlakiem żółtym, ruszył w&nbsp;kierunku Szklarskiej Poręby. Ułożona z&nbsp;potężnych głazów ścieżka biegła wzdłuż gołoborzy Łabskiego Szczytu, a&nbsp;od skał biły nagromadzone przez noc chłód i&nbsp;wilgoć. Choć szedł już kilkanaście minut, nie spotkał nikogo &ndash; o&nbsp;tej porze turyści wyruszali dopiero ze Szklarskiej Poręby w&nbsp;kierunku Szrenicy i&nbsp;Śnieżnych Kotłów.</p>

  <p class="tekst-glowny">Mijając schronisko Pod Łabskim Szczytem, zdecydował się na krótką przerwę. Zamówił kawę i&nbsp;z&nbsp;kubkiem usiadł na murku przed wejściem.</p>

  <p class="tekst-glowny">Hala, na której stało jedno z&nbsp;najstarszych karkonoskich schronisk, była ostatnim przystankiem w&nbsp;drodze na dół, z&nbsp;którego dało się jeszcze obserwować krajobraz Kotliny Jeleniogórskiej. Zaraz za nią żółty szlak wchodził w&nbsp;las, przez który należało wędrować ponad godzinę, nim dotarło się do pierwszych zabudowań miasta.</p>

  <p class="tekst-glowny">W&nbsp;sercu Tomka mieszało się wiele skrajnych emocji. Dominowała jednak bezsilność &ndash; mimo że w&nbsp;sensie dosłownym udawał się na dół, miał wrażenie, jakby zaczynał wędrówkę na niemożliwy do zdobycia szczyt.</p>

  <p class="tekst-glowny">„Góry są dobre” &ndash; przypomniały mu się słowa Marty. Rozejrzał się wokół. Halę pod Łabskim Szczytem otulały promienie słońca, a&nbsp;wiatr łagodnymi podmuchami muskał trawy i&nbsp;zioła porastające górskie zbocze. Wypił kawę i&nbsp;ruszył w&nbsp;dalszą drogę. Pierwszym punktem na trasie jego śledztwa miała być Książnica Karkonoska.</p>

  <p class="tytul-podrozdzialu-1-swiatlo-gora">Jelenia Góra, 3 lipca 2008</p>

  <p class="tekst-glowny-1-akapit">&ndash;&nbsp;Dzień dobry. &ndash; Wilczur uśmiechnął się do stojącego za ladą bibliotekarza. &ndash; Czy gromadzą państwo jakieś lokalne gazety?</p>

  <p class="tekst-glowny">&ndash;&nbsp;Oczywiście. &ndash; Mężczyzna poprawił swoje kanciaste okulary. &ndash; Mamy na przykład „Naszą Jelenią Górę”, wychodzi trzy razy w&nbsp;tygodniu. Chciałby pan przeczytać najnowszy numer?</p>

  <p class="tekst-glowny">&ndash;&nbsp;Nie, dziękuję. Interesują mnie wydania z&nbsp;tysiąc dziewięćset dziewięćdziesiątego drugiego. Czy gazeta już wtedy istniała?</p>

  <p class="tekst-glowny">&ndash;&nbsp;O… &ndash; Bibliotekarz się zdziwił. &ndash; Dobre pytanie. Nawet jeśli, to nie wiem, czy mamy tak stare numery. Sprawdzę zaraz w&nbsp;komputerze, proszę w&nbsp;tym czasie przygotować kartę czytelnika.</p>

  <p class="tekst-glowny">&ndash;&nbsp;Tu mam mały problem, bo jeszcze takowej nie posiadam.</p>

  <p class="tekst-glowny">Bibliotekarz przyjrzał mu się uważniej.</p>

  <p class="tekst-glowny">&ndash;&nbsp;Przepraszam za śmiałość, ale muszę o&nbsp;to zapytać. Czy pan przypadkiem nie jest tym pisarzem, od kryminałów?</p>

  <p class="tekst-glowny">&ndash;&nbsp;To ja. &ndash; Wilczur odrobinę się zmieszał. Mimo że pisał od ładnych paru lat, wciąż czuł lekkie zakłopotanie, gdy ktoś go rozpoznawał.</p>

  <p class="tekst-glowny">Bibliotekarz się uśmiechnął.</p>

  <p class="tekst-glowny">&ndash;&nbsp;Tak myślałem! Miło mi pana u&nbsp;nas gościć! Jan Wercher. &ndash; Uścisnął Wilczurowi dłoń, po czym zaczął stukać w&nbsp;klawiaturę. &ndash; O! Mamy numery od dziewięćdziesiątego pierwszego. Panie Tomaszu, założymy zatem panu kartę, a&nbsp;potem pójdę do magazynu po gazety, o&nbsp;które pan prosi.</p>

  <p class="tekst-glowny-1-swiatlo-dol">Kilkanaście minut później Wilczur siedział już w&nbsp;czytelni, wertując kolejne egzemplarze „Naszej Jeleniej Góry”. Nic nie przykuwało jego uwagi aż do momentu, gdy dotarł do numeru z&nbsp;końca sierpnia. <span class="tytul-dziela">Znany autor odwiedził jeleniogórską bibliotekę</span> &ndash; głosił tytuł artykułu umieszczonego na pierwszej stronie. Wilczur poprawił się na krześle i&nbsp;zaczął czytać:</p>

  <p class="tekst-glowny-wciety-1-akapit"><span class="tytul-dziela">Wczoraj, tj. w&nbsp;czwartek, 27 sierpnia, do Jeleniej Góry zawitał szczególny gość. W&nbsp;naszej bibliotece wojewódzkiej odbyło się spotkanie autorskie z&nbsp;Hermannem Mohlem, jednym z&nbsp;najsłynniejszych niemieckich pisarzy ostatnich lat, autorem kilkudziesięciu książek i&nbsp;cenionym podróżnikiem. Wydarzenie, zorganizowane przy wsparciu polsko-niemieckiej fundacji Kulturalny Dolny Śląsk, zgromadziło rzesze mieszkańców miasta. </span></p>

  <p class="tekst-glowny-wciety"><span class="tytul-dziela">&ndash;&nbsp;To zaszczyt, że tak znany twórca zechciał zajrzeć do Jeleniej Góry i&nbsp;podzielić się z&nbsp;czytelnikami opowieściami o&nbsp;swoich książkach. Moja radość jest tym większa, że nasze miasto jest pierwszym na trasie Hermanna Mohla, który odwiedzi jeszcze Wałbrzych i&nbsp;Szczawno-Zdrój &ndash; mówi nam Hanna Bielak, dyrektorka Wojewódzkiej Biblioteki Publicznej w&nbsp;Jeleniej Górze. </span></p>

  <p class="tekst-glowny-wciety"><span class="tytul-dziela">Dodajmy, że trasa autorska Hermanna Mohla została zorganizowana z&nbsp;uwagi na premierę pierwszego przekładu na język polski jego twórczości &ndash; mowa o&nbsp;książce </span>Grecja nieodkryta<span class="tytul-dziela">, która ukazała się w&nbsp;Niemczech blisko dwa lata temu i&nbsp;pobiła sprzedażowe rekordy. </span></p>

  <p class="tekst-glowny-wciety"><span class="tytul-dziela">&ndash;&nbsp;Powieści historyczne, dzienniki z&nbsp;podróży czy biografie słynnych odkrywców autorstwa Mohla cieszą się niesłabnącym zainteresowaniem wśród niemieckich czytelników &ndash; twierdzi Antoni Brzeziński, tłumacz, który poprowadził dzisiejszy wieczór autorski. &ndash; Współorganizator dzisiejszego spotkania, fundacja Kulturalny Dolny Śląsk, jest przekonana, że </span>Grecja nieodkryta<span class="tytul-dziela"> otworzy Mohlowi drogę do kolejnych tłumaczeń jego książek na nasz język. Warto zaznaczyć, że przekłady dotychczasowej twórczości autora ukazały się już w&nbsp;kilkunastu innych krajach Europy. </span></p>

  <p class="tekst-glowny-wciety"><span class="tytul-dziela">Niestety, spotkanie nie obyło się bez przykrych incydentów. Pod koniec wydarzenia do sali widowiskowej biblioteki wszedł młody mężczyzna, który zaczął przeklinać, wyzywając Hermanna Mohla po polsku, a&nbsp;także w&nbsp;jego ojczystym języku. Mimo próśb prowadzącego, a&nbsp;także stanowczej reakcji dyrektor Bielak, pieniacz nie chciał opuścić sali. Nazwał Hermanna Mohla nazistą oraz zagroził ujawnieniem jego rzekomo ponurej, jak twierdził, przeszłości, związanej z&nbsp;Karkonoszami. Bohater wieczoru zachował zimną krew &ndash; oświadczył, że w&nbsp;tych górach jest po raz pierwszy w&nbsp;życiu, obelgi zbył natomiast krótkim stwierdzeniem, że to stek bzdur i&nbsp;wynik uprzedzenia wobec narodu niemieckiego. Ostatecznie krzykacza wyprowadziło dwóch wezwanych na miejsce policjantów. Na koniec spotkania Hermann Mohl przyznał, że naród niemiecki ma trudną przeszłość i&nbsp;wiele powodów do wstydu związanych z&nbsp;drugą wojną światową, ale nie można akceptować sytuacji, w&nbsp;której każdego Niemca oskarża się o&nbsp;nazizm wyłącznie z&nbsp;powodu jego narodowości.</span></p>

  <p class="tekst-glowny-wciety"><span class="tytul-dziela">&ndash;&nbsp;Najlepszym dowodem uczciwości Hermanna Mohla niech będzie fakt, że za swój wkład w&nbsp;rozwój niemieckiej kultury został kilka lat temu uhonorowany Krzyżem Wielkim Orderu Zasługi Republiki Federalnej Niemiec &ndash; podsumował incydent Antoni Brzeziński.</span></p>

  <p class="tekst-glowny-1-swiatlo-gora">Tomek spojrzał na ilustrujące artykuł zdjęcie. Na scenie, obok prowadzącego spotkanie, stał uśmiechnięty Hermann Mohl, przyjmujący od dyrektorki biblioteki kwiaty w&nbsp;podziękowaniu za udział w&nbsp;spotkaniu autorskim. Pisarz wyglądał jak typowy niemiecki emeryt: wyprostowana sylwetka, gładko zaczesane włosy, zadbane zęby, nieco za duży garnitur i&nbsp;obowiązkowo wystająca spod koszuli elegancka apaszka. Na palcu, obok obrączki, błyszczał duży sygnet. „Zamożny człowiek” &ndash; to jako pierwsze przeszło Wilczurowi przez myśl. Zaraz po tym przyszła jednak kolejna refleksja. Dlaczego nigdy dotychczas o&nbsp;tym autorze nie słyszał? Jeśli wierzyć gazecie, Mohl kilkanaście lat temu plasował się w&nbsp;czołówce najpopularniejszych niemieckich pisarzy, był autorem kilkudziesięciu książek tłumaczonych na wiele języków. Czyżby jednak w&nbsp;Polsce jego dzieła nie osiągnęły zamierzonego sukcesu?</p>

  <p class="tekst-glowny-1-swiatlo-dol">Zaczął przeglądać kolejne numery „Naszej Jeleniej Góry”. W&nbsp;wydaniu, które ukazało się z&nbsp;początkiem września, gazeta donosiła:</p>

  <p class="autor-ksiazki-imie">ZAGINĄŁ NIEMIECKI PISARZ!</p>

  <p class="tekst-glowny-wciety-1-akapit"><span class="tytul-dziela">W&nbsp;minionym tygodniu, prawdopodobnie w&nbsp;noc z&nbsp;piątku na sobotę (28/29 sierpnia), zaginął znany niemiecki pisarz Hermann Mohl. </span></p>

  <p class="tekst-glowny-wciety"><span class="tytul-dziela">Autor odwiedził nasze miasto w&nbsp;zeszły czwartek, żeby opowiedzieć czytelnikom z&nbsp;Jeleniej Góry o&nbsp;swojej książce </span>Grecja nieodkryta<span class="tytul-dziela">, której polskie tłumaczenie ukazało się w&nbsp;minionym miesiącu. Jego spotkanie autorskie, które odbyło się w&nbsp;Wojewódzkiej Bibliotece Publicznej, relacjonowaliśmy wam w&nbsp;numerze 96/1992. Jak udało się ustalić naszej redakcji, po spotkaniu Hermann Mohl udał się na nocleg do hotelu Pod Złotą Gwiazdą w&nbsp;Kowarach, w&nbsp;którym miał zarezerwowany i&nbsp;opłacony pobyt do 29 sierpnia. W&nbsp;piątek po południu pisarz opuścił hotel i&nbsp;od tamtej pory ślad po nim zaginął. Nie wrócił po swoje rzeczy ani nie pojawił się na zaplanowanym na niedzielę spotkaniu autorskim w&nbsp;bibliotece w&nbsp;Szczawnie-Zdroju oraz w&nbsp;Wałbrzychu. Kontaktu z&nbsp;nim nie ma także rodzina, która razem z&nbsp;załogą hotelu zaalarmowała policję. </span></p>

  <p class="tekst-glowny-wciety"><span class="tytul-dziela">Jeżeli ktokolwiek z&nbsp;was widział Hermanna Mohla w&nbsp;piątek lub w&nbsp;następnych dniach albo ma jakiekolwiek informacje, które mogą pomóc ustalić jego aktualne miejsce pobytu, proszony jest o&nbsp;pilny kontakt z&nbsp;najbliższym komisariatem policji lub o&nbsp;zgłoszenie się drogą telefoniczną. Dodajmy, że brat Hermanna Mohla wyznaczył nagrodę za pomoc w&nbsp;odnalezieniu zaginionego, opiewającą na kwotę 10&nbsp;000 marek niemieckich.</span></p>

  <p class="tekst-glowny-1-swiatlo-gora-dol">Tomek wyjął notes i&nbsp;otworzył na pierwszej stronie. U&nbsp;góry miał już wypisane w&nbsp;kółkach trzy elementy, które zapamiętał z&nbsp;rozmowy z&nbsp;pijanym Węglorzem:</p>

  <p class="tekst-glowny-wciety-1-akapit"><span class="tytul-dziela">Niemieckie MSZ Hotel Sanssouci Odkrycie prawdy</span></p>

  <p class="tekst-glowny-1-swiatlo-gora-dol">Zamyślił się. Po dłuższej chwili narysował strzałkę łączącą Sanssouci i&nbsp;MSZ. Marta wspominała przecież, że w&nbsp;trakcie wojny hotel przez pewien czas stanowił prawdopodobnie siedzibę ministerstwa. Zastanawiało go jednak ostatnie hasło. <span class="tytul-dziela">Odkrycie prawdy. </span>Postukał w&nbsp;nie długopisem. Czy Węglorz mógł się dowiedzieć czegoś o&nbsp;przeszłości Mohla? Czy była ona związana z&nbsp;hotelem i&nbsp;MSZ? I&nbsp;to z&nbsp;tego powodu ktoś zaatakował wtedy pisarza na spotkaniu autorskim? Pod trzema hasłami na środku zanotował więc:</p>

  <p class="autor-ksiazki-imie"><span class="tytul-dziela">Hermann Mohl</span></p>

  <p class="tekst-glowny-1-swiatlo-gora">A&nbsp;następnie połączył nazwisko pisarza ze słowami <span class="tytul-dziela">Odkrycie prawdy</span> i&nbsp;obok strzałki dorysował znak zapytania.</p>

  <p class="tekst-glowny">Nagle wpadł na pewien pomysł.</p>

  <p class="tekst-glowny">Wrócił do lady, trzymając w&nbsp;rękach czytane przed chwilą numery „Naszej Jeleniej Góry”.</p>

  <p class="tekst-glowny">&ndash;&nbsp;Chciałbym zapytać, czy w&nbsp;waszych zbiorach są jakieś książki autora o&nbsp;nazwisku Mohl?</p>

  <p class="tekst-glowny">&ndash;&nbsp;Już patrzę. &ndash; Jan Wercher zaczął stukać w&nbsp;klawiaturę. &ndash; Jest. Hermann Mohl, <span class="tytul-dziela">Grecja nieodkryta</span>, dostępny jeden egzemplarz. Chce pan wypożyczyć?</p>

  <p class="tekst-glowny">&ndash;&nbsp;Na razie dziękuję. A&nbsp;macie jeszcze jakieś inne tytuły jego autorstwa?</p>

  <p class="tekst-glowny">Mężczyzna pokręcił głową.</p>

  <p class="tekst-glowny">&ndash;&nbsp;Dobrze… A&nbsp;wie pan, czy jakiekolwiek inne pozycje tego autora ukazały się w&nbsp;przekładzie na język polski?</p>

  <p class="tekst-glowny">Bibliotekarz znów przez chwilę szperał w&nbsp;komputerze.</p>

  <p class="tekst-glowny">&ndash;&nbsp;Jeśli wierzyć internetowi, spośród kilkudziesięciu książek Mohla tylko jedna została przetłumaczona na nasz język, właśnie ta o&nbsp;Grecji.</p>

  <p class="tekst-glowny">&ndash;&nbsp;Dziwne &ndash; mruknął Tomek pod nosem.</p>

  <p class="tekst-glowny">Skoro książki Mohla były w&nbsp;Niemczech bestsellerami, dlaczego nie wzbudziły zainteresowania polskich wydawców? Chyba że to fakt zaginięcia pisarza, będącego jednocześnie właścicielem praw autorskich do książek, spowodował wstrzymanie prac nad dalszymi tłumaczeniami?</p>

  <p class="tekst-glowny">Postukał palcem w&nbsp;ladę, myśląc intensywnie.</p>

  <p class="tekst-glowny">&ndash;&nbsp;A&nbsp;jeśli mógłbym zapytać… &ndash; zaczął nieśmiało Wercher. &ndash; Dlaczego ten Mohl tak pana interesuje?</p>

  <p class="tekst-glowny">&ndash;&nbsp;Był u&nbsp;was na spotkaniu autorskim, podczas którego wybuchł mały skandal. &ndash; Wilczur wskazał gazetę. &ndash; Przyszedł jakiś czytelnik, który twierdził, że Mohl to nazista, związany z&nbsp;Karkonoszami.</p>

  <p class="tekst-glowny">&ndash;&nbsp;O, ciekawe… A&nbsp;kiedy to było?</p>

  <p class="tekst-glowny">&ndash;&nbsp;W&nbsp;dziewięćdziesiątym drugim.</p>

  <p class="tekst-glowny">&ndash;&nbsp;Stare dzieje. &ndash; Mężczyzna machnął ręką. &ndash; W&nbsp;tamtym czasie biblioteka była jeszcze wojewódzka. Ja zacząłem pracować tu w&nbsp;dziewięćdziesiątym dziewiątym, gdy zlikwidowano województwo jeleniogórskie. Biblioteka zmieniła wtedy nazwę na „grodzka”.</p>

  <p class="tekst-glowny">&ndash;&nbsp;W&nbsp;gazecie wypowiada się ówczesna dyrektorka… &ndash; Wilczur przeleciał wzrokiem treść artykułu. &ndash; Hanna Bielak. Rozumiem, że nie pracuje już w&nbsp;Książnicy?</p>

  <p class="tekst-glowny">&ndash;&nbsp;Odeszła dwa lata temu.</p>

  <p class="tekst-glowny">&ndash;&nbsp;A&nbsp;wie pan może, gdzie mógłbym ją znaleźć? Mieszka w&nbsp;Jeleniej Górze?</p>

  <p class="tekst-glowny">&ndash;&nbsp;Źle mnie pan zrozumiał. Dyrektor Bielak dwa lata temu zmarła, po ciężkiej chorobie. Rak, rozumie pan.</p>

  <p class="tekst-glowny">&ndash;&nbsp;Ach, przepraszam. Przykro mi… &ndash; Tomek zmarszczył brwi. &ndash; A&nbsp;kojarzy pan może jakiegoś bibliotekarza, który pracował tu już w&nbsp;dziewięćdziesiątym drugim?</p>

  <p class="tekst-glowny">&ndash;&nbsp;Niestety nikt nie przychodzi mi do głowy tak od razu. Może w&nbsp;jakiejś filii? &ndash; Podrapał się po brodzie. &ndash; Domyślam się, że pan szuka kogoś, kto był na tym spotkaniu autorskim?</p>

  <p class="tekst-glowny">&ndash;&nbsp;Dokładnie tak.</p>

  <p class="tekst-glowny">&ndash;&nbsp;Jeśli panu zależy, proszę mi zostawić swój numer. &ndash; Położył na ladzie kartkę i&nbsp;długopis. &ndash; Jutro mamy zebranie u&nbsp;szefa, podpytam starsze koleżanki, może one będą coś wiedziały na temat Mohla i&nbsp;tamtego spotkania. Rozumiem, że zbiera pan materiał do kolejnej książki? Będzie w&nbsp;niej coś o&nbsp;Jeleniej Górze?</p>

  <p class="tekst-glowny">&ndash;&nbsp;Na razie nie zbieram… Znaczy się, zobaczymy. To się jeszcze okaże &ndash; wydukał Tomek. Nie chciał kłamać, ale też nie mógł zdradzić bibliotekarzowi powodów śledztwa. Odłożył na ladę teczkę z&nbsp;gazetami. &ndash; A&nbsp;czy byłaby szansa, żeby skserował mi pan ten artykuł?</p>

  <p class="tekst-glowny">&ndash;&nbsp;Pewnie, żaden problem. &ndash; Bibliotekarz wziął od Tomka gazetę i&nbsp;zniknął z&nbsp;nią na zapleczu. Wrócił po chwili z&nbsp;kserem. &ndash; Proszę. Czy mogę jeszcze jakoś pomóc?</p>

  <p class="tekst-glowny">&ndash;&nbsp;Chyba nie… &ndash; Wilczur był zrezygnowany. &ndash; I&nbsp;tak już mi pan pomógł. Dziękuję i&nbsp;do widzenia!</p>

  <p class="tekst-glowny">Wyszedł na Bankową i&nbsp;już miał iść w&nbsp;stronę zaparkowanego w&nbsp;pobliżu samochodu, gdy usłyszał za sobą głos Jana Werchera.</p>

  <p class="tekst-glowny">&ndash;&nbsp;Panie Tomku! &ndash; Bibliotekarz wybiegł za nim z&nbsp;Książnicy. &ndash; A&nbsp;nie chciałby pan zobaczyć naszej kroniki z&nbsp;dziewięćdziesiątego drugiego? Na pewno jest tam opis spotkania z&nbsp;Mohlem!</p>

  <p class="tekst-glowny">Kilka minut później Wilczur znów siedział w&nbsp;czytelni Książnicy Karkonoskiej. Przed sobą miał ciężki album pełen zdjęć i&nbsp;ręcznie kaligrafowanych opisów dokumentujących wydarzenia, które biblioteka organizowała w&nbsp;danym roku. Przewertował kilkadziesiąt kartek, aż dotarł do sierpnia. W&nbsp;tym miesiącu, poza opisem akcji „Letnie czytanie” i&nbsp;relacją z&nbsp;pożegnania odchodzącej na emeryturę pracowniczki, zawarto jeszcze jedynie sprawozdanie ze spotkania z&nbsp;Mohlem.</p>

  <p class="tekst-glowny">Tomek szybko przeczytał opis przebiegu wydarzenia. Zgodnie z&nbsp;przypuszczeniami incydent, o&nbsp;którym pisała gazeta, nie doczekał się nawet wzmianki. Zresztą trudno się temu dziwić &ndash; raczej nikt w&nbsp;bibliotece nie uznał tego zajścia za warte opisania dla potomnych. Na kolejnych stronach znajdowały się zdjęcia publiczności. Fotograf uwiecznił także sporą kolejkę czytelników ustawiającą się do stolika pisarza po autograf. Przerzucał kartki, z&nbsp;uwagą oglądając różne ujęcia siedzącego na scenie Mohla i&nbsp;prowadzącego spotkanie tłumacza. Relację wieńczyła wspólna fotografia autora i&nbsp;zespołu biblioteki.</p>

  <p class="tekst-glowny">Wilczur zrezygnowany przewrócił stronę, ale zgodnie z&nbsp;przypuszczeniami zaczynał się już na niej opis wrześniowych wydarzeń.</p>

  <p class="tekst-glowny">Pomiędzy kartkami dostrzegł jednak kopertę. W&nbsp;środku znajdowały się fotografie ze spotkania z&nbsp;Mohlem, które nie znalazły się w&nbsp;kronice. Tomek coraz pobieżniej przeglądał kolejne odbitki, gdy nagle jedna przykuła jego wzrok.</p>

  <p class="tekst-glowny">W&nbsp;przejściu między krzesłami stał jakiś mężczyzna w&nbsp;kanarkowym swetrze. Jego sylwetka była rozmazana, tak jakby fotograf uchwycił go znienacka w&nbsp;ruchu. Zdjęcie ewidentnie nie było pozowane, zrobiono je z&nbsp;dziwnej perspektywy. Najbardziej niewyraźne były ręce mężczyzny &ndash; wyglądało, jakby żywo nimi gestykulował, wskazując palcem w&nbsp;kierunku sceny. Siedząca wokół publiczność zerkała na niego z&nbsp;wyraźnym zaciekawieniem.</p>

  <p class="tekst-glowny">Czy to mógł być mężczyzna, który zakłócił spotkanie? Z&nbsp;dużym prawdopodobieństwem tak. Niestety jego twarz była zupełnie niewidoczna. Wilczur wstrzymał oddech i&nbsp;zaczął przeglądać kolejne zdjęcia z&nbsp;nadzieją, że znajdzie takie, na którym widać twarz sprawcy zamieszania. Nie dostrzegł go jednak na żadnej z&nbsp;następnych fotografii. Postanowił raz jeszcze przejrzeć wszystkie zdjęcia, tym razem uważnie szukając charakterystycznego swetra.</p>

  <p class="tekst-glowny">Znalazł go na jednej z&nbsp;pierwszych odbitek: publiczność biła brawo, a&nbsp;w&nbsp;tle, przy wyjściu z&nbsp;sali, stał facet w&nbsp;kanarkowym ubraniu. Za łokcie trzymało go dwóch policjantów.</p>

  <p class="tekst-glowny">Wilczur uważniej przyjrzał się fotografii. Twarz wyprowadzanego przez mundurowych mężczyzny wydała mu się znajoma. Na oko mógł mieć dwadzieścia parę lat, jego długie włosy były spięte w&nbsp;kucyk, a&nbsp;pod nosem widniał modny w&nbsp;tamtych latach wąs.</p>

  <p class="tekst-glowny">Wilczur zmrużył oczy. Spróbował wyobrazić sobie faceta w&nbsp;kanarkowym swetrze trochę starszego, z&nbsp;krótszymi włosami i&nbsp;bez wąsa. W&nbsp;tym momencie go olśniło.</p>

  <p class="tekst-glowny">Z&nbsp;niemal stuprocentową pewnością miał przed sobą twarz młodego Jacka Węglorza.</p>
</div>


<div class="t-p" id="calibre_link-10">
  <h1 title="Rozdział VII. Sanssouci znaczy beztroski" class="toc"><a href="#calibre_link-41" class="calibre5"><img alt="" src="images/000002.jpg" class="calibre4" /></a><a href="#calibre_link-41" class="calibre5"><br class="calibre6" /></a><a href="#calibre_link-41" class="calibre5">Rozdział VII. Sanssouci znaczy beztroski</a></h1>

  <p class="tekst-glowny-1-akapit">Czy to nie zaskakujące, że nikt nie badał jeszcze na szeroką skalę skutków psychicznych konieczności urządzania sobie życia wśród rzeczy niedawnego wroga? Dlatego to właśnie na nich &ndash; skutkach &ndash; postanowiłam skupić uwagę, przyglądając się polskim losom poniemieckiego.</p>

  <p class="tekst-glowny-podpis-1-swiatlo-gora">Karolina Kuszyk, <span class="tytul-dziela">Poniemieckie</span><sup class="g2"><a href="#calibre_link-42" id="calibre_link-91" class="calibre7">10</a></sup></p>

  <p class="tytul-podrozdzialu-1-swiatlo-gora">Karpacz, 3 lipca 2008</p>

  <p class="tekst-glowny-1-akapit">Podekscytowany odkryciem Wilczur prosto z&nbsp;Książnicy Karkonoskiej ruszył w&nbsp;kierunku Kowar. Wizyta w&nbsp;hotelu Pod Złotą Gwiazdą nie przyniosła jednak żadnych rewelacji. Recepcjonista, który był tego dnia na zmianie, nie umiał odpowiedzieć na żadne z&nbsp;pytań Tomka, a&nbsp;wyraźnie nieskora do rozmowy właścicielka hotelu stwierdziła tylko, że wszystko, co miała do powiedzenia, przekazała już policji i&nbsp;nie zamierza dzielić się tą wiedzą z&nbsp;kimkolwiek innym.</p>

  <p class="tekst-glowny">Mimo to Wilczur jechał do Karpacza niemal naelektryzowany. Rano w&nbsp;Książnicy natrafił na informacje, które sprawiły, że dotąd zupełnie niezwiązane ze sobą elementy układanki &ndash; Jacek Węglorz i&nbsp;Hermann Mohl &ndash; zaczęły do siebie pasować. Wspólnym mianownikiem okazało się spotkanie autorskie sprzed lat, na którym młody historyk, wtedy być może jeszcze student, publicznie oskarżył znanego w&nbsp;całej Europie pisarza o&nbsp;nierozliczoną nazistowską przeszłość. I&nbsp;o&nbsp;związki tej przeszłości z&nbsp;Karkonoszami. Dzień później Mohl zniknął. A&nbsp;po latach jego ciało odnaleziono w&nbsp;Karpaczu, zamurowane w&nbsp;piwnicy dawnego hotelu Sanssouci. Wreszcie stało się jasne, dlaczego policja przesłuchała Węglorza.</p>

  <p class="tekst-glowny">Chociaż Tomek nie znał historyka z&nbsp;Jagniątkowa bardzo dobrze, wciąż nie chciało mu się wierzyć, że to on mógł na własną rękę wymierzyć sprawiedliwość &ndash; nawet jeśli miał przekonujące dowody na winę starego Niemca.</p>

  <p class="tekst-glowny">Zajęty myślami, nim się spostrzegł, był już w&nbsp;Karpaczu. Wędrując wśród tłumu wczasowiczów, omal nie przeoczył hotelu Sanssouci, który przyczaił się po przeciwnej stronie ulicy, jakby wstrzymując oddech w&nbsp;oczekiwaniu na kolejnego nieproszonego gościa. Gościa, który odważy się podjąć próbę odebrania mu tego, co najcenniejsze &ndash; jego tajemnic.</p>

  <p class="tekst-glowny">Zniszczona fasada wyróżniała się na tle innych budynków w&nbsp;mieście &ndash; jako jedyna nie została bowiem oszpecona dziesiątkami reklam, tandetnych figurek przedstawiających grubych kucharzy, szyldów fastfoodowych knajp, krzykliwych billboardów ozdobionych migającymi lampami, które z&nbsp;każdym kolejnym rokiem coraz bardziej zaśmiecały miasto.</p>

  <p class="tekst-glowny">Wilczur oniemiał. Monstrualnych rozmiarów budynek wyglądał dość przygnębiająco &ndash; jak srodze poturbowany w&nbsp;czasie walki zapaśnik, który opuchniętą od ciosów i&nbsp;zakrwawioną twarzą budził współczucie i&nbsp;jednocześnie podziw, że wbrew wszelkim prawom fizyki wciąż stoi o&nbsp;własnych siłach i&nbsp;pod warstwą ran wciąż zachowuje szlachetne, pełne pałacowej elegancji rysy.</p>

  <p class="tekst-glowny">Tomek przeszedł przez ulicę. W&nbsp;miarę zbliżania się do budynku zaczął odnosić wrażenie, że stary hotel łypie na niego spode łba, manifestując, że sekrety, które skrywa, nie są przeznaczone dla zwykłych śmiertelników.</p>

  <p class="tekst-glowny"><span class="tytul-dziela">Niemieckie MSZ</span>,<span class="tytul-dziela"> Hotel Sanssouci</span>,<span class="tytul-dziela"> Odkrycie prawdy &ndash; </span>przypomniał sobie hasła zapisane w&nbsp;notatniku. W&nbsp;tym momencie zauważył, że na ścianie po obu stronach wejścia do budynku ktoś wymalował ogromne swastyki zwisające z&nbsp;nieco koślawych szubienic.</p>

  <p class="tekst-glowny">Szpecące fasadę graffiti fotografował jakiś mężczyzna. Gdy Wilczur go minął, tamten odsunął aparat od oczu i&nbsp;zaczął przyglądać się mu z&nbsp;ciekawością.</p>

  <p class="tekst-glowny">&ndash;&nbsp;Niech mnie kule biją! &ndash; rzucił wyraźnie czymś podekscytowany. &ndash; Czy ja dobrze widzę, że do Karpacza zajrzał ten słynny pisarz?</p>

  <p class="tekst-glowny">Tomek się zmieszał.</p>

  <p class="tekst-glowny">&ndash;&nbsp;To… chyba pomyłka.</p>

  <p class="tekst-glowny">&ndash;&nbsp;No jak! Tomasz Wilczur?</p>

  <p class="tekst-glowny">&ndash;&nbsp;To ja, ale czy taki słynny?</p>

  <p class="tekst-glowny">&ndash;&nbsp;Oj, proszę nie być nadmiernie skromnym. Bardzo się cieszę z&nbsp;naszego spotkania, co za niespodzianka! Czytałem wszystkie pana książki, tę ostatnią, o&nbsp;Karkonoszach, także! Czyżby teraz również szukał pan materiałów na kawał dobrego kryminału? &ndash; Znacząco mrugnął okiem, po czym wskazał głową hotel.</p>

  <p class="tekst-glowny">&ndash;&nbsp;Nie, jestem tu… &ndash; Tomek po raz kolejny wpadł w&nbsp;zakłopotanie. &ndash; Z&nbsp;innego powodu.</p>

  <p class="tekst-glowny">&ndash;&nbsp;Jasne, jasne. &ndash; Tamten wydął wargi. Wyraz jego twarzy świadczył o&nbsp;tym, że nie wierzy Tomkowi nawet odrobinę. &ndash; Rozumiem, temat nowej książki musi na razie pozostać tajemnicą, prawda? Na mnie może pan liczyć. Dyskrecja to podstawa mojego zawodu. &ndash; Zobaczył uniesione brwi Wilczura i&nbsp;wtedy się zreflektował. &ndash; Przepraszam, nie przedstawiłem się. Maciej Pałasiński, redaktor gazety i&nbsp;portalu „Nasza Jelenia Góra”.</p>

  <p class="tekst-glowny">&ndash;&nbsp;Miło mi &ndash; odparł Wilczur i&nbsp;uścisnęli sobie dłonie.</p>

  <p class="tekst-glowny">&ndash;&nbsp;I&nbsp;jak pan to widzi? &ndash; Dziennikarz wskazał swastyki. &ndash; Pojawiły się minionej nocy.</p>

  <p class="tekst-glowny">&ndash;&nbsp;Pewnie jakiś wandal… &ndash; rzucił Tomek bez przekonania.</p>

  <p class="tekst-glowny">&ndash;&nbsp;Ja myślę, że tu z&nbsp;pewnością chodzi o&nbsp;coś więcej. Te swastyki to znak od kogoś, kto zna prawdę o&nbsp;tym miejscu. Od kiedy odnaleźli ciało Mohla, zainteresowałem się trochę Sanssouci. Wie pan, co tu się działo w&nbsp;czasie wojny? Jeśli nawet nie zbiera pan materiału do książki… choć wiem, że jest inaczej &ndash; stwierdził z&nbsp;przekąsem &ndash; to mogę panu o&nbsp;tym trochę opowiedzieć. Włos jeży się na głowie na samą myśl, że Niemcy tutaj…</p>

  <p class="tekst-glowny">W&nbsp;tym momencie drzwi wejściowe otworzyły się gwałtownie i&nbsp;stanął w&nbsp;nich nadspodziewanie elegancki mężczyzna. Ubrany w&nbsp;kremowy garnitur i&nbsp;lnianą błękitną koszulę, poprawiał na głowie gustowny kapelusz, gadając z&nbsp;kimś przez telefon. Zaaferowany rozmową już miał ich minąć, gdy nagle zauważył Pałasińskiego. Momentalnie się skrzywił.</p>

  <p class="tekst-glowny">&ndash;&nbsp;Muszę kończyć, oddzwonię &ndash; rzucił do słuchawki, po czym warknął w&nbsp;stronę dziennikarza: &ndash; Ty znowu tutaj? Jeszcze cię naczelny nie opierdolił za ten twój durny artykuł?</p>

  <p class="tekst-glowny">&ndash;&nbsp;Ale po co od razu te nerwy? &ndash; Pałasiński zachował stoicki spokój. &ndash; Jestem dziennikarzem, to chyba normalne, że napisałem artykuł o&nbsp;tej sprawie. Na tym właśnie polega moja praca.</p>

  <p class="tekst-glowny">&ndash;&nbsp;To wykonuj sobie tę pracę gdzie indziej, cholero jedna!</p>

  <p class="tekst-glowny">Wilczur stał jak wmurowany. Chciał odejść, ale nogi odmówiły mu posłuszeństwa. Kłócący się mężczyźni natomiast zaczęli mierzyć się wzrokiem.</p>

  <p class="tekst-glowny">&ndash;&nbsp;Czy ty nie rozumiesz, że rozwalasz mi biznes takimi żenującymi, pełnymi plotek artykulikami jak ten, który wysmarowałeś w&nbsp;ostatnim wydaniu? &ndash; odezwał się znów mężczyzna w&nbsp;garniturze, ciężko wypuszczając powietrze nosem.</p>

  <p class="tekst-glowny">&ndash;&nbsp;Jeśli gdziekolwiek w&nbsp;tekście napisałem nieprawdę, może mnie pan pozwać &ndash; odparował dziennikarz. &ndash; Jestem rzetelny, sąd to z&nbsp;pewnością potwierdzi. W&nbsp;hotelu znaleziono ciało, to pierwszy fakt. Policja szuka sprawcy, to drugi fakt.</p>

  <p class="tekst-glowny">&ndash;&nbsp;Ale ta pseudonazistowska otoczka nie jest, powtarzam, nie jest faktem &ndash; przerwał mu ten drugi. &ndash; Napisałeś te brednie tylko po to, żeby rozkręcić jakąś kretyńską aferkę wokół tematu, który normalnie nikogo by nie zainteresował, i&nbsp;po to, żeby rzucić ochłap tym waszym przygłupim czytelnikom!</p>

  <p class="tekst-glowny">W&nbsp;tym momencie Pałasiński zacisnął usta w&nbsp;kreskę, wyciągnął podręczny kajecik i&nbsp;zaczął notować, mówiąc na głos:</p>

  <p class="tekst-glowny">&ndash;&nbsp;Właściciel hotelu Sanssouci uważa znalezienie zwłok zamordowanego, prawdopodobnie obywatela Niemiec, za kretyńską aferkę, a&nbsp;czytelników naszej gazety za przygłupów.</p>

  <p class="tekst-glowny">Mężczyzna zrobił krok do przodu i&nbsp;położył palec na piersi Pałasińskiego.</p>

  <p class="tekst-glowny">&ndash;&nbsp;Posłuchaj mnie uważnie. Prosisz się o&nbsp;naprawdę poważne problemy. &ndash; Skrzywił się. &ndash; Nie zmuszaj mnie do tego, żebym kazał moim chłopcom wytłumaczyć ci, że na tym podwórku jesteś niemile widziany.</p>

  <p class="tekst-glowny">&ndash;&nbsp;Zabieraj łapy. &ndash; Dziennikarz zamaszystym ruchem odepchnął jego rękę. &ndash; I&nbsp;waż słowa! Za takie groźby to ja mogę ciebie pozwać! &ndash; dodał, po czym wziął aparat i&nbsp;znienacka zrobił mu zdjęcie. &ndash; Zresztą wszystko mam nagrane. &ndash; Machnął mu przed nosem dyktafonem, który wyciągnął z&nbsp;kieszeni katany.</p>

  <p class="tekst-glowny">Właściciel ze wściekłością rzucił się na dziennikarza, próbując wyrwać mu urządzenie.</p>

  <p class="tekst-glowny">&ndash;&nbsp;Ejże, panowie! &ndash; Wilczur próbował ich rozdzielić. &ndash; Uspokójcie się! Halo!</p>

  <p class="tekst-glowny">Szamotanina trwała dłuższą chwilę, aż wreszcie Tomkowi udało się stanąć pomiędzy rozwścieczonymi mężczyznami. W&nbsp;ostatnim momencie napastnik wyrwał jednak Pałasińskiemu dyktafon i&nbsp;nim tamten zdążył zareagować, rzucił go na ziemię i&nbsp;z&nbsp;furią kilkukrotnie zgniótł swoim nienagannie wypastowanym butem.</p>

  <p class="tekst-glowny">&ndash;&nbsp;Ty łajdaku, pożałujesz tego! &ndash; Dziennikarz dyszał ciężko, w&nbsp;jego oczach widać było bezgraniczną złość.</p>

  <p class="tekst-glowny">Mężczyzna tymczasem poprawił klapy marynarki i&nbsp;splunął na bok. Zmierzył Pałasińskiego wzrokiem.</p>

  <p class="tekst-glowny">&ndash;&nbsp;Żeby to był ostatni raz, jak cię tu widzę. &ndash; Pogroził mu palcem i&nbsp;jak gdyby nigdy nic wrócił do hotelu.</p>

  <p class="tekst-glowny">Pisarz i&nbsp;dziennikarz spojrzeli po sobie, jakby chcieli się upewnić, że to, co właśnie się stało, nie było tylko wytworem ich wyobraźni.</p>

  <p class="tekst-glowny">&ndash;&nbsp;Nieprzyjemny typ &ndash; odezwał się Tomek, podnosząc z&nbsp;ziemi rozgnieciony dyktafon. Podał go Pałasińskiemu. &ndash; Może uda się coś z&nbsp;tego uratować?</p>

  <p class="tekst-glowny">&ndash;&nbsp;Ech, chyba nie &ndash; odparł dziennikarz zrezygnowany. Głos mu drżał, prawa powieka również. Wyglądało to tak, jakby uszły z&nbsp;niego cała odwaga, opanowanie i&nbsp;pewność siebie, którymi jeszcze przed chwilą emanował. Obejrzał dyktafon. &ndash; Skurwysyn… Wydaje mu się, że wszystko może.</p>

  <p class="tekst-glowny">&ndash;&nbsp;Kto to?</p>

  <p class="tekst-glowny">&ndash;&nbsp;Henryk Gąsienica, właściciel tego przybytku. Lokalny inwestor, choć ta jego „lokalność” jest mocno naciągana. Tak naprawdę mieszka tu dopiero od kilku lat.</p>

  <p class="tekst-glowny">&ndash;&nbsp;A&nbsp;skąd przyjechał?</p>

  <p class="tekst-glowny">&ndash;&nbsp;Z&nbsp;Zakopanego. Pieprzony góral. W&nbsp;ogóle nie czuje Karkonoszy i&nbsp;ich historii… &ndash; urwał.</p>

  <p class="tekst-glowny">&ndash;&nbsp;Dobrze, że chociaż aparat ma pan cały &ndash; zauważył Wilczur.</p>

  <p class="tekst-glowny">&ndash;&nbsp;Lepszy rydz niż nic, to racja. Swoją drogą, Maciek jestem.</p>

  <p class="tekst-glowny">&ndash;&nbsp;Tomek.</p>

  <p class="tekst-glowny">&ndash;&nbsp;Może piwo?</p>

  <p class="tekst-glowny">Wilczur się zawahał. Spojrzał na zegarek.</p>

  <p class="tekst-glowny">&ndash;&nbsp;W&nbsp;sumie czemu nie.</p>

  <p class="tekst-glowny">Kilkanaście minut później zajęli ostatnie wolne miejsca w&nbsp;knajpie obok świątyni Wang. Ich stolik zlokalizowany był tuż przy oknie wychodzącym na brukowaną ulicę.</p>

  <p class="tekst-glowny">Mimo późnego popołudnia w&nbsp;najwyżej położonej części Karpacza wciąż panował spory ruch. Kolejni turyści opuszczali Karkonoski Park Narodowy przez bramę położoną obok słynnego kościoła. Po ich strojach od razu można było rozpoznać, kto regularnie bywał w&nbsp;górach, a&nbsp;kto trafił w&nbsp;nie przez jakiś fatalny przypadek. Szlakiem szli więc zarówno wędrowcy zaopatrzeni w&nbsp;solidne buty i&nbsp;górskie plecaki, jak i&nbsp;ludzie w&nbsp;klapkach basenowych, ubrani w&nbsp;niewygodne dżinsy, z&nbsp;reklamówkami czy eleganckimi torebkami w&nbsp;dłoniach, niemal siłą ciągnący na szlak swoje płaczące, równie nieodpowiednio ubrane dzieci. Na ich widok Wilczur mimowolnie się uśmiechnął. Ludzka głupota nie przestanie zadziwiać go chyba nigdy.</p>

  <p class="tekst-glowny">&ndash;&nbsp;Ten Gąsienica to bardzo impulsywny człowiek &ndash; zaczął rozmowę. &ndash; Tak mu zalazłeś za skórę tym jednym artykułem? Czy jest coś jeszcze?</p>

  <p class="tekst-glowny">&ndash;&nbsp;Och, czyżbyś czytał mój tekst?</p>

  <p class="tekst-glowny">Wilczur przytaknął.</p>

  <p class="tekst-glowny">&ndash;&nbsp;To miłe! &ndash; Pałasiński się uśmiechnął. &ndash; Oficjalnie chodzi o&nbsp;ten artykuł, a&nbsp;przecież nie piszę w&nbsp;nim nieprawdy, nie wymieniam nawet w&nbsp;ogóle nazwiska Gąsienicy, chociaż mógłbym. Mimo to wpadł w&nbsp;furię. Zrobił awanturę naczelnemu, grozi, że wycofa wszystkie reklamy. A&nbsp;to poważny kontrahent…</p>

  <p class="tekst-glowny">Na stoliku przed nimi wylądowały kufle z&nbsp;piwem i&nbsp;miska ziołowych bułeczek.</p>

  <p class="tekst-glowny">&ndash;&nbsp;A&nbsp;nieoficjalnie?</p>

  <p class="tekst-glowny">&ndash;&nbsp;Kiedyś prowadziłem dość duże dziennikarskie śledztwo na jego temat. Ostatecznie skończyło się klapą, ale jeśli Gąsienicy o&nbsp;tym doniesiono, to na pewno stanowi to główny powód, dla którego jest na mnie cięty.</p>

  <p class="tekst-glowny">&ndash;&nbsp;I&nbsp;co, naczelny się ugiął, kolejnych tekstów o&nbsp;Sanssouci nie będzie? To miał być cykl?</p>

  <p class="tekst-glowny">&ndash;&nbsp;Będą. Jutro ukaże się następny!</p>

  <p class="tekst-glowny">&ndash;&nbsp;O&nbsp;czym?</p>

  <p class="tekst-glowny">&ndash;&nbsp;Zobaczysz… &ndash; Pałasiński zrobił tajemniczą minę. Po chwili jednak spochmurniał i&nbsp;wbił wzrok w&nbsp;kufel z&nbsp;piwem. &ndash; Naczelny dał mi szansę, ale… jeśli teksty nie spowodują wzrostu sprzedaży, a&nbsp;Gąsienica rzeczywiście wycofa reklamy, to będę skończony. Wyleją mnie na zbity pysk.</p>

  <p class="tekst-glowny">&ndash;&nbsp;Cholera, to niezbyt ciekawa sytuacja.</p>

  <p class="tekst-glowny">&ndash;&nbsp;Tak wygląda życie na prowincji, gdy nie należysz do układu. Wypijmy za spotkanie. I&nbsp;za sekrety Sanssouci, żeby wreszcie wyszły na jaw. &ndash; Pałasiński uśmiechnął się półgębkiem i&nbsp;nieco teatralnie stuknął w&nbsp;kufel Wilczura.</p>

  <p class="tekst-glowny">&ndash;&nbsp;Opowiedziałbyś mi coś więcej o&nbsp;tym Gąsienicy?</p>

  <p class="tekst-glowny">&ndash;&nbsp;Pewnie. Jego ojciec w&nbsp;latach dziewięćdziesiątych, gdy na Dolnym Śląsku można było za grosze kupić różne poniemieckie rudery, zainwestował w&nbsp;kilka miejsc. Niektóre odremontował i&nbsp;otworzył tam hotele, inne sprzedał z&nbsp;dużym zyskiem. Parę lat temu się mu zmarło, fortunę odziedziczył Henryk, którego przed chwilą poznałeś. &ndash; Maciek zamyślił się, upijając duży łyk piwa. &ndash; Chodzą słuchy, że to damski bokser.</p>

  <p class="tekst-glowny">&ndash;&nbsp;Ma żonę?</p>

  <p class="tekst-glowny">&ndash;&nbsp;Miał. Rozwiedli się, jeszcze gdy jeszcze mieszkał w&nbsp;Zakopanem. Z&nbsp;tego, co udało mi się ustalić, lał ją i&nbsp;to ostro. Złożyła na niego doniesienie, była obdukcja. Ale nagle wycofała zgłoszenie. Klasyczna polska patologia: zastraszył ją albo zapłacił za milczenie, do prawdy raczej nie dojdziemy. Ponoć chronił go ojciec, który miał wpływy tu i&nbsp;tam. Tyle że gdy stary odszedł, ludzie w&nbsp;Zakopanem zaczęli się odwracać od syna, nie chcieli z&nbsp;nim robić interesów. Szybko się zorientowali, że to rozpuszczony smarkacz, narcyz. Dlatego młody Gąsienica, obrażony na cały świat, tuż po rozwodzie ruszył na Dolny Śląsk, żeby tu zająć się majątkiem po starym. Zamieszkał w&nbsp;Jeleniej Górze, część nieruchomości ojca sprzedał, a&nbsp;zdobyte w&nbsp;ten sposób pieniądze zaczął inwestować, między innymi w&nbsp;remont nieczynnego ośrodka wczasowego Urocza. W&nbsp;Jeleniej był ponoć postrachem prostytutek.</p>

  <p class="tekst-glowny">&ndash;&nbsp;Je także bił?</p>

  <p class="tekst-glowny">&ndash;&nbsp;Niestety. Udało mi się nawet dotrzeć do jednej z&nbsp;dziewczyn, prawie namówiłem ją na wypowiedź, oczywiście anonimowo, do reportażu, o&nbsp;którym ci wspominałem. Ale ostatecznie moje źródło się wycofało. A&nbsp;ja bym chętnie tego faceta dojechał… &ndash; Maciek westchnął. &ndash; Znaczy się, legalną drogą, wiesz, co mam na myśli. Chciałbym ujawnić to, co wielu o&nbsp;nim wie, ale nikt nie ma odwagi wyciągnąć na światło dzienne. Zresztą gość po prostu niszczy Karkonosze.</p>

  <p class="tekst-glowny">&ndash;&nbsp;Dlaczego niszczy? Przecież remontuje opuszczony hotel. Gdyby się tego nie podjął, pewnie ten za parę lat by runął.</p>

  <p class="tekst-glowny">&ndash;&nbsp;Owszem, to prawda. Chodzi mi o&nbsp;to, że ludzie jego pokroju zabijają tradycje tych gór, ich architekturę, kuchnię, krajobrazy. Jakiś czas temu głośna była sprawa spółki, zresztą też z&nbsp;Zakopanego, która kupiła piękny przysłupowy dom, perełkę sudeckiej architektury w&nbsp;Szklarskiej Porębie. Chcieli otworzyć tam restaurację. Niby pomysł dobry, ale realizacja? Totalny koszmar! Zrobili remont, przez który zupełnie zatracono oryginalny charakter budynku. Okleili budynek reklamami „tanie jedzenie”, w&nbsp;środku wystrój na siłę zakopiański, na ścianach wyszywanki z&nbsp;tańczącymi góralami, kelnerki w&nbsp;strojach podhalańskich, wszędzie ciupagi. I&nbsp;oczywiście w&nbsp;jadłospisie kwaśnica po góralsku, bryndza, oscypki z&nbsp;żurawiną… A&nbsp;najgorsze jest to, że w&nbsp;ten sposób „edukują” kolejne pokolenia turystów. Ci przyjeżdżają w&nbsp;nasze góry, widzą wszędzie podhalański styl i&nbsp;myślą, że Karkonosze to taka biedna, podrobiona wersja Tatr, bez własnej duszy. Mało kto z&nbsp;przyjezdnych wie, jak smakowała kiedyś tradycyjna karkonoska kuchnia, słynna z&nbsp;likierów doprawianych zbieranymi w&nbsp;górach ziołami, oparta na jagodach, lokalnych serach, wyrabianym w&nbsp;schroniskach maśle i&nbsp;śmietanie, jakie legendy są oryginalnie związane z&nbsp;tymi ziemiami. I&nbsp;jeszcze nazwa tamtego przybytku….</p>

  <p class="tekst-glowny">&ndash;&nbsp;Dawaj, aż jestem ciekawy! &ndash; Wilczur się ożywił.</p>

  <p class="tekst-glowny">&ndash;&nbsp;No to uważaj. Biesiadne Koryto u&nbsp;Janosika.</p>

  <p class="tekst-glowny">&ndash;&nbsp;O&nbsp;kurwa.</p>

  <p class="tekst-glowny">&ndash;&nbsp;Trudno inaczej to skomentować. Myślę, że Duch Gór aż kipi z&nbsp;wściekłości, widząc ten podhalański kicz wciskany w&nbsp;karkonoski krajobraz. Albo te wieczne próby udawania Alp. „Alpejski wypoczynek w&nbsp;Karkonoszach”, serio? Jakby „karkonoski wypoczynek” brzmiał zbyt mało prestiżowo. Musimy koniecznie przykładać wszystko do alpejskiej miarki, bo nawet Tatry już nie wystarczają? Żenada… Anka, nalejesz nam jeszcze po jednym? &ndash; Pomachał do kelnerki za barem.</p>

  <p class="tekst-glowny">&ndash;&nbsp;Z&nbsp;ciebie prawdziwy lokalny patriota &ndash; zauważył Wilczur.</p>

  <p class="tekst-glowny">&ndash;&nbsp;Chyba tak. A&nbsp;że Gąsienica nie rozumie naszej historii, o&nbsp;tym najlepiej świadczy kociokwik, którego dostał na wieść o&nbsp;historii hotelu Sanssouci, którą najwyraźniej zaczął się interesować dopiero po publikacji mojego artykułu. Pochodzi z&nbsp;Podhala, więc pewnie myśli, że jak jest jakaś historia z&nbsp;nazistami w&nbsp;tle, to trzeba szybko zamieść ją pod dywan, bo ceperki przestaną przyjeżdżać i&nbsp;zostawiać dutki, jak się prawdy dowiedzą o&nbsp;przeszłości danego miejsca. Tyle że u&nbsp;nas te historie z&nbsp;czasów wojny to nie to samo co na Podhalu. Jemu się zdaje, że jeśli znajdzie się jakaś niemiecka tajemnica, to od razu musi oznaczać kolaborację i&nbsp;powód do wstydu. Tak jakby nie zauważył, że przyjechał na Dolny Śląsk, gdzie niemal każdy dom ma jakąś niemiecką tajemnicę. I&nbsp;nie robi to tutaj na nikim żadnego wrażenia, ludzie patrzą na to jak na normalny element krajobrazu. Prawdy o&nbsp;tych ziemiach.</p>

  <p class="tekst-glowny">&ndash;&nbsp;Ale Gąsienica nie patrzy w&nbsp;ten sposób, bo on nie stąd.</p>

  <p class="tekst-glowny">&ndash;&nbsp;On słyszy „Niemiec” i&nbsp;się boi, że zaraz będzie musiał się z&nbsp;czegoś przed kimś tłumaczyć. A&nbsp;przecież my wszyscy tutaj jesteśmy osadnicy i&nbsp;jedyne, co nas z&nbsp;poprzednimi mieszkańcami łączy, to domy, w&nbsp;których żyjemy. No i&nbsp;przedmioty, które Niemcy tu po sobie zostawili, a&nbsp;z&nbsp;których do dziś korzystamy. I&nbsp;czasem przyjaźnie z&nbsp;niemieckimi rodzinami. Chciałem kiedyś napisać książkę na ten temat. Ile to nazbierałem historii od polskich rodzin, które przyjechały tutaj w&nbsp;czterdziestym piątym albo w&nbsp;czterdziestym szóstym i&nbsp;musiały czasem przez parę ładnych miesięcy mieszkać w&nbsp;niemieckich domach razem z&nbsp;ich dotychczasowymi właścicielami, jeszcze niewysiedlonymi.</p>

  <p class="tekst-glowny">&ndash;&nbsp;I&nbsp;co z&nbsp;tą książką?</p>

  <p class="tekst-glowny">&ndash;&nbsp;Szkoda gadać. &ndash; Pałasiński machnął ręką. &ndash; Nie znalazłem wydawcy. Bo „to się nie sprzeda”, „Dolny Śląsk to tylko zachodnie peryferia, które nie zainteresują czytelników z&nbsp;Polski centralnej” i&nbsp;tak dalej. Tak jakby zapomnieli, że to nie tylko Dolny Śląsk, ale jeszcze Opolszczyzna, lubuskie, zachodniopomorskie, Warmia i&nbsp;Mazury… To wszystko ziemie odzyskane. Jedna trzecia domów, które obecnie są w&nbsp;granicach Polski, to domy poniemieckie, wyobrażasz sobie? I&nbsp;na dodatek, wbrew temu, co wydaje się takim Gąsienicom i&nbsp;jemu podobnym, Polacy i&nbsp;Niemcy w&nbsp;tym przejściowym okresie, gdy musieli na ziemiach odzyskanych mieszkać razem, nierzadko się zaprzyjaźniali. Wiesz, że na przykład moja babcia uratowała swoje Niemki przed gwałtem?</p>

  <p class="tekst-glowny">&ndash;&nbsp;Swoje Niemki?</p>

  <p class="tekst-glowny">&ndash;&nbsp;Tak się czasem na Dolnym Śląsku mówi. Wielu przybyłych tu po wojnie Polaków mówiło, że ma „swoich Niemców”. Albo żywych, którzy z&nbsp;nimi mieszkali przez jakiś czas, albo martwych, których znaleźli w&nbsp;przydzielonych im domach i&nbsp;musieli pochować. Albo takich, których nigdy nie spotkali, ale znaleźli po nich w&nbsp;gospodarstwach różne pamiątki. Kto trafił na dom ze słoikami, miał dużo szczęścia, zwłaszcza w&nbsp;pierwszych miesiącach po wojnie, gdy o&nbsp;jedzenie było bardzo trudno. Plotki mówiły, że Niemcy zostawiali zatrute konserwy i&nbsp;przetwory, żeby zemścić się na Polakach, którzy zajmowali ich domy.</p>

  <p class="tekst-glowny">&ndash;&nbsp;Serio?</p>

  <p class="tekst-glowny">&ndash;&nbsp;Może w&nbsp;jakichś sporadycznych przypadkach. Ach, i&nbsp;jeszcze ostatnia kategoria „swoich Niemców”, czyli ci, którzy zaczęli tu przyjeżdżać w&nbsp;latach siedemdziesiątych, gdy otworzyła się zachodnia granica. Marzyli, żeby zobaczyć swoje dawne domy. Jeśli polska rodzina zgadzała się wpuścić ich na podwórko, a&nbsp;wiadomo, że z&nbsp;oczywistych przyczyn z&nbsp;tą gościnnością bywało różnie, to czasem nawiązywały się przyjaźnie. Niemcy fotografowali domy, żeby jakiejś tam stęsknionej babci pokazać potem, że ich rodzinne gospodarstwo dalej istnieje. Zabierali ze sobą woreczek ziemi albo jakąś pamiątkę, którą nowi gospodarze pozwolili im wziąć. Polacy czasem zapraszali ich na obiady, tamci w&nbsp;dowód wdzięczności słali potem paczki…</p>

  <p class="tekst-glowny">&ndash;&nbsp;Wiesz, nie potrafię tego sobie wyobrazić. Masz dom od pokoleń, a&nbsp;potem nagle hop, kilku polityków w&nbsp;Poczdamie ustala, że zmienią przebieg granic, musisz w&nbsp;kilka chwil wynieść się z&nbsp;chałupy na zawsze. A&nbsp;potem po latach przyjeżdżasz do tego domu, już jako obcy, a&nbsp;nie gospodarz. To musi być straszne.</p>

  <p class="tekst-glowny">&ndash;&nbsp;U&nbsp;wielu tak było. Dlatego wysiedleni ludzie często mi mówili, że po takiej traumie już do końca życia czuli się bezdomni, nawet jeśli formalnie mieli jakiś nowy dom. I&nbsp;ten motyw bezdomności jest niezależny od narodowości. Opowiadali mi o&nbsp;tym zarówno Polacy przymusowo wysiedleni z&nbsp;Kresów i&nbsp;wysłani na Dolny Śląsk, jak i&nbsp;wyrzuceni stąd Niemcy.</p>

  <p class="tekst-glowny">&ndash;&nbsp;Miałeś opowiedzieć mi o&nbsp;babci, która uratowała te „swoje Niemki”.</p>

  <p class="tekst-glowny">&ndash;&nbsp;Ach! Babcia przyjechała na Dolny Śląsk tuż po wojnie, już jako wdowa. Dostała dom, w&nbsp;którym zamieszkała na parterze, z&nbsp;siódemką dzieci. Na piętrze wciąż byli Niemcy, małżeństwo i&nbsp;ich dwie córki. Pewnej nocy przyszli rosyjscy żołnierze, pijani. Zaczęli dobijać się do domu i&nbsp;krzyczeć, że zamierzają się zabawić z&nbsp;niemieckimi dziewuszkami. Babcia nie chciała im otworzyć, nie wyobrażała sobie, że mogłaby słuchać, jak ruscy za ścianą gwałcą te Niemki.</p>

  <p class="tekst-glowny">&ndash;&nbsp;I&nbsp;co zrobiła?</p>

  <p class="tekst-glowny">&ndash;&nbsp;Wystawiła za okno na tyłach domu najstarszego syna i&nbsp;kazała mu biec po jej brata, który mieszkał niedaleko, miał mocną głowę&nbsp;i&nbsp;dobrze mówił po rosyjsku. No więc ten wszedł, również przez tylne okno, otworzył ruskim jak gdyby nigdy nic i&nbsp;zaczął tłumaczyć, że Niemce dawno już wyjechały. Ale ma dobry bimber i&nbsp;chętnie ich poczęstuje. Spił żołnierzy tak bardzo, że jak odchodzili z&nbsp;domu babci, to już nie pamiętali, że chciało im się jakichś dziewuszek.</p>

  <p class="tekst-glowny">&ndash;&nbsp;Niesamowita historia… Bardzo książkowa.</p>

  <p class="tekst-glowny">&ndash;&nbsp;Możesz ją kiedyś wykorzystać, nie krępuj się.</p>

  <p class="tekst-glowny">&ndash;&nbsp;A&nbsp;ten hotel Sanssouci, mógłbyś mi o&nbsp;nim opowiedzieć trochę więcej?</p>

  <p class="tekst-glowny">&ndash;&nbsp;Wszystko zależy od tego, czemu interesuje cię ten temat. Bo jeśli chcesz pisać o&nbsp;tym miejscu książkę, to wybacz, ale… chyba jednak trochę wchodzisz mi w&nbsp;paradę.</p>

  <p class="tekst-glowny">&ndash;&nbsp;Nie, coś ty! Przyjechałem tutaj, bo mój znajomy Jacek Węglorz był przesłuchiwany w&nbsp;sprawie tego Niemca ponoć znalezionego w&nbsp;Sanssouci. Zresztą wspominałeś o&nbsp;nim w&nbsp;swoim artykule. Po wizycie na policji próbował zrobić sobie krzywdę, nie wiem dlaczego… Podejrzewam, że oskarżono go o&nbsp;jakiś związek ze śmiercią Mohla.</p>

  <p class="tekst-glowny">&ndash;&nbsp;Co ty mówisz! &ndash; przerwał mu Pałasiński, wyraźnie przejęty. &ndash; Ja od swoich źródeł dowiedziałem się tylko, że Węglorza przesłuchiwano w&nbsp;tej sprawie, nic poza tym.</p>

  <p class="tekst-glowny">&ndash;&nbsp;A&nbsp;teraz leży w&nbsp;szpitalu, w&nbsp;śpiączce. Nie wiadomo, czy przeżyje.</p>

  <p class="tekst-glowny">&ndash;&nbsp;Cholera… &ndash; Maciek przeczesał palcami włosy. &ndash; To bardzo niedobrze.</p>

  <p class="tekst-glowny">&ndash;&nbsp;Przypuszczam, że Węglorz odkrył jakiś związek Mohla z&nbsp;hotelem Sanssouci, tajemnicę, którą tamten starał się przez lata ukrywać.</p>

  <p class="tekst-glowny">&ndash;&nbsp;Myślisz więc, że… Mógł go zabić?</p>

  <p class="tekst-glowny">&ndash;&nbsp;W&nbsp;żadnym wypadku! Dlatego tym bardziej muszę się dowiedzieć, co odkrył. I&nbsp;to jest powód, dla którego potrzebuję informacji o&nbsp;tym miejscu.</p>

  <p class="tekst-glowny">&ndash;&nbsp;W&nbsp;porządku. Zatem tak… W&nbsp;dziewiętnastym wieku rodzina Mostów prowadziła w&nbsp;miejscu dzisiejszego hotelu pensjonat o&nbsp;tej samej nazwie: Sanssouci. <span class="tytul-dziela">Sans-souci</span>, czyli z&nbsp;francuskiego beztroski. Ładny, ale skromny obiekt. Cała szalona historia tego miejsca zaczyna się, gdy syn właścicieli Julius pewnego dnia wyruszył w&nbsp;podróż do Ameryki Południowej. Wedle plotek zaczął inwestować w&nbsp;złoto, a&nbsp;że miał dryg do biznesu, w&nbsp;dość krótkim czasie dorobił się potężnej fortuny. Wrócił wtedy do rodzinnego Karpacza, miał już czterdziestkę na karku, a&nbsp;wciąż był kawalerem.</p>

  <p class="tekst-glowny">&ndash;&nbsp;To chyba dość rzadkie w&nbsp;tamtych czasach?</p>

  <p class="tekst-glowny">&ndash;&nbsp;Wkrótce po powrocie ożenił się i&nbsp;został ojcem. Zaczął rozbudowę rodzinnego pensjonatu. Projekt miał wielki rozmach, w&nbsp;ciągu kilku lat powstał jeden z&nbsp;najbardziej luksusowych hoteli w&nbsp;całych ówczesnych Niemczech. Ciepła i&nbsp;zimna woda w&nbsp;kranach, elektryczna winda i&nbsp;oświetlenie, centralne ogrzewanie, telefony i&nbsp;łazienki w&nbsp;pokojach. Most przez okolicznych był bardzo szanowany jako lokalny filantrop i&nbsp;nestor turystyki. Zginął tragicznie w&nbsp;grudniu trzydziestego pierwszego, w&nbsp;wypadku samochodowym. Ponoć wpadł w&nbsp;poślizg, wracając z&nbsp;Jeleniej Góry, ze chrzcin swojej krewnej. To też było sensacją, bo w&nbsp;tamtych latach auta nie były jeszcze tak popularne. Na blogu „Karpacz, jakiego nie znacie” przeczytałem, że w&nbsp;hotelu z&nbsp;tego powodu zasłonięto ponoć wszystkie lustra, zatrzymano zegary i&nbsp;urządzono czuwanie przy ciele zmarłego. Potem kondukt pogrzebowy z&nbsp;trumną na czele udał się na cmentarz przy kościele Wang, gdzie Most spoczywa do dziś. Hotelem zajęła się wdowa, a&nbsp;potem dzieci, które najwyraźniej odziedziczyły po ojcu dryg do biznesu, bo Sanssouci nieustannie przynosił zyski. Niestety w&nbsp;czterdziestym drugim budynek przejęli naziści. Urządzili w&nbsp;nim lazaret, w&nbsp;którym leczyli się ranni niemieccy żołnierze. I&nbsp;teraz dopiero robi się ciekawie, bo w&nbsp;styczniu czterdziestego czwartego obiekt znów zmienił funkcję. Od tamtego momentu aż do ostatnich dni drugiej wojny światowej pozostawał w&nbsp;posiadaniu niemieckiego Ministerstwa Spraw Zagranicznych, które prawdopodobnie w&nbsp;części budynku urządziło ambasadę Cesarstwa Japonii.</p>

  <p class="tekst-glowny">&ndash;&nbsp;Japonii? W&nbsp;Karpaczu? E, to chyba jakaś plotka.</p>

  <p class="tekst-glowny">&ndash;&nbsp;Berlin robił się niebezpieczny, alianckie bombardowania się nasilały. Naziści szukali alternatywnych miejsc na lokalizację strategicznych placówek administracyjnych czy dyplomatycznych. Sanssouci spełniało wszystkie wymagania: było z&nbsp;jednej strony bezpiecznym miejscem, z&nbsp;drugiej zaś dostatecznie luksusowym, by stać się siedzibą ambasady jednego z&nbsp;najważniejszych sojuszników Trzeciej Rzeszy. Jeszcze po jednym?</p>

  <p class="tekst-glowny">&ndash;&nbsp;Niech będzie. Masz pomysł, dlaczego ktoś namalował teraz te swastyki?</p>

  <p class="tekst-glowny">Pałasiński zabrał ze stołu puste kufle, poszedł do baru i&nbsp;wrócił po chwili z&nbsp;pełnymi.</p>

  <p class="tekst-glowny">&ndash;&nbsp;Nie jestem pewien, ale mam pewną hipotezę &ndash; zaczął, sadowiąc się na krześle. &ndash; Może uznasz, że to szalone, ale myślę, że zrobił to morderca. Chce podać powód, dla którego ukarał swoją ofiarę.</p>

  <p class="tekst-glowny">&ndash;&nbsp;Za związki z&nbsp;nazizmem…</p>

  <p class="tekst-glowny">&ndash;&nbsp;Dokładnie tak. Dlatego myślę, że człowiek, który kilkanaście lat temu porwał Mohla, wciąż żyje. I&nbsp;daje sygnały.</p>

  <p class="tekst-glowny">&ndash;&nbsp;Idąc tym tropem, to nie mógł być Węglorz. Gdy graffiti pojawiło się przed hotelem, on już leżał w&nbsp;szpitalu.</p>

  <p class="tekst-glowny">Pałasiński się zamyślił.</p>

  <p class="tekst-glowny">&ndash;&nbsp;Racja &ndash; przytaknął i&nbsp;stuknął się kuflami z&nbsp;Tomkiem. &ndash; To za tego twojego Węglorza, żeby wyszedł ze szpitala cały i&nbsp;zdrowy.</p>

  <p class="tytul-podrozdzialu-1-swiatlo-gora">Krummhübel, 4 kwietnia 1944</p>

  <p class="tekst-glowny-1-akapit">Śnieżyca z&nbsp;każdą godziną przybierała na sile, tak jakby Duch Gór postanowił pognębić jeszcze bardziej i&nbsp;tak już zmęczonych długą zimą mieszkańców Karkonoszy. Margarete wyjrzała przez okna pralni wychodzące na tył hotelu. Było już dawno po zmierzchu, ale w&nbsp;świetle latarni, które oświetlały znajdujący się na zapleczu hotelu podjazd dla dostawców, nadal można było obserwować, jak wszystko wokół stopniowo zaczyna tracić kształty za sprawą rosnącej pokrywy śnieżnej.</p>

  <p class="tekst-glowny">Bała się. Czuła ten specyficzny rodzaj niepokoju, który często zwiastował, że wkrótce stanie się coś złego. Że ona zrobi coś złego.</p>

  <p class="tekst-glowny">Wzdrygnęła się, po czym spuściła zasłony, żeby nie musieć oglądać koszmaru za oknem. Mimo że wychowała się w&nbsp;górach, widok śnieżycy zawsze budził u&nbsp;niej rodzaj paniki. Wszystko za sprawą wspomnień z&nbsp;dzieciństwa, kiedy razem z&nbsp;rodzicami mieszkała w&nbsp;domu, który znajdował się u&nbsp;szczytu górskiej wioseczki Klein Aupa<sup class="g2"><a href="#calibre_link-43" id="calibre_link-92" class="calibre7">11</a></sup>. Miała może dziesięć lat, gdy mama poważnie zachorowała i&nbsp;tata musiał zabrać ją do szpitala. Margarete po raz pierwszy w&nbsp;życiu została wtedy sama w&nbsp;domu przez kilka dni. Ojciec przygotował jej zapas drewna przy kominku, spiżarnia pełna była przetworów, a&nbsp;zaprzyjaźniona z&nbsp;mamą sąsiadka zaproponowała, że podczas nieobecności rodziców dziewczynka może przychodzić do niej na obiady.</p>

  <p class="tekst-glowny">Pewnego ranka jednak Margarete obudziła się i&nbsp;z&nbsp;przerażeniem zarejestrowała, że w&nbsp;domu panuje ciemność, a&nbsp;ona nie jest w&nbsp;stanie wyjść na zewnątrz. W&nbsp;nocy, na skutek potężnych opadów śniegu i&nbsp;silnego wiatru, przed domem utworzyły się kilkumetrowe zaspy, które skutecznie zasypały wszystkie okna i&nbsp;drzwi ich parterowej chałupy.</p>

  <p class="tekst-glowny">Nadal nie udało jej się wyprzeć z&nbsp;pamięci tamtego wspomnienia, gdy zrozumiała, że jest więźniem we własnym domu, a&nbsp;w&nbsp;walce z&nbsp;wciąż hulającym na dworze żywiołem nie ma najmniejszych szans. I&nbsp;chociaż w&nbsp;rodzinnej wsi nie mieszkała już od dawna, wciąż drzemał w&nbsp;niej strach, że po nocnej śnieżycy rano obudzi się w&nbsp;pułapce.</p>

  <p class="tekst-glowny">&ndash;&nbsp;Uspokój się &ndash; szeptała sama do siebie, wyciągając z&nbsp;kosza kolejne obrusy do prasowania. &ndash; Bądź beztroska, <span class="tytul-dziela">sans-souci</span>.</p>

  <p class="tekst-glowny">Słowa jednak nie pomagały. Gdy za oknem zaczynała się nocna śnieżyca, Margarete znów zamieniała się w&nbsp;małą dziewczynkę, która siedzi przy piecu i&nbsp;płacze przerażona, bo z&nbsp;powodu zasypanego komina nie jest w&nbsp;stanie rozpalić ognia.</p>

  <p class="tekst-glowny">Włączyła stojące w&nbsp;rogu pralni radio. Na dźwięk skocznej muzyki zrobiło się jej nieco raźniej. Pół godziny później tak bardzo skupiła się na prasowaniu, że prawie zapomniała o&nbsp;tym, co dzieje się na dworze.</p>

  <p class="tekst-glowny">W&nbsp;radiu leciała właśnie jej ukochana piosenka. Zaczęła nucić pod nosem, wtórując artystce.</p>

  <p class="tekst-glowny">Śpiewanie pochłonęło ją tak bardzo, że nim się obejrzała, praca była skończona. Otarła pot z&nbsp;czoła. Lubiła pralnię. Nie dość, że zlokalizowana była obok kotłowni, to jeszcze codziennie gotowano w&nbsp;niej, krochmalono i&nbsp;prasowano dziesiątki ręczników, prześcieradeł i&nbsp;poszewek, dlatego też zawsze panowała tu wysoka temperatura. Od momentu, gdy w&nbsp;hotelu zaczęto oszczędzać na ogrzewaniu, Margarete jeszcze bardziej doceniała dni, w&nbsp;które przypadała jej zmiana w&nbsp;pralni.</p>

  <p class="tekst-glowny">Spojrzała na nadgarstek. Zegarek, który dostała od rodziców z&nbsp;okazji konfirmacji, wskazywał, że dochodzi dwudziesta. Koniec jej zmiany. Co tu począć z&nbsp;dopiero rozpoczętym wieczorem?</p>

  <p class="tekst-glowny">„Kwiatuszek na wrzosowisku kwitnie, a&nbsp;na imię ma Erica. Tysiące pszczółek roi się wokół, bo serce Eriki słodyczy jest pełne, a&nbsp;jej kwiecista sukienka wabi delikatnym zapachem”<sup class="g2"><a href="#calibre_link-44" id="calibre_link-93" class="calibre7">12</a></sup> &ndash; w&nbsp;radiu znów zaczęła lecieć piosenka o&nbsp;miłości. Śpiewała artystka, której nazwiska Margarete nie była w&nbsp;stanie zapamiętać.</p>

  <p class="tekst-glowny">Powiodła wzrokiem po stojących pod ścianą regałach. Na półkach oznaczonych numerem danego pokoju ułożyła stosy świeżo wyprasowanych ubrań gości. Każdego dnia z&nbsp;samego rana pokojówki zabierały je i&nbsp;zanosiły właścicielom.</p>

  <p class="tekst-glowny">Po dłuższej chwili zatrzymała wzrok na półce dwadzieścia cztery. Pokój o&nbsp;tym numerze zajmował Manfred. Jej wymarzony przyszły mężczyzna. Pogładziła ręką eleganckie spodnie żołnierza i&nbsp;się uśmiechnęła. Dotąd chyba jeszcze nigdy nie udało się jej tak ładnie odprasować kantów.</p>

  <p class="tekst-glowny">„Manfredowi źle patrzy z&nbsp;oczu” &ndash; kolejny raz tego dnia wróciło do niej zdanie rzucone podczas porannej rozmowy w&nbsp;hotelowym holu przez Hildę. Co koleżanka miała na myśli?</p>

  <p class="tekst-glowny">&ndash;&nbsp;E tam, co ona może wiedzieć o&nbsp;życiu… &ndash; burknęła w&nbsp;końcu pod nosem.</p>

  <p class="tekst-glowny">Hildą zapewne kierowała po prostu zwyczajna zazdrość. Margarete doskonale przecież wiedziała, że niejedna pracująca w&nbsp;hotelu kobieta wzdychała po cichu do przystojnego jak diabli żołnierza.</p>

  <p class="tekst-glowny">Bezwiednie zaczęła przeglądać ubrania Manfreda. Pod stosem białych podkoszulków znalazła luźne bawełniane spodenki z&nbsp;guzikami w&nbsp;kroczu. To prawdopodobnie były te, którymi próbował zasłonić przed nią swoją erekcję, gdy przyłapała go <span class="tytul-dziela">in flagranti. </span></p>

  <p class="tekst-glowny">Przytknęła do nich nos i&nbsp;uśmiechnęła się na wspomnienie tamtego momentu. Poczuła, jak oblewa ją fala ciepła. Zrobiło się jej duszno &ndash; sama już nie wiedziała, czy to z&nbsp;uwagi na ilość pary, która wciąż unosiła się w&nbsp;pomieszczeniu po kilkugodzinnym prasowaniu wilgotnych obrusów, czy raczej był to po prostu wynik jej podniecenia.</p>

  <p class="tekst-glowny">Nagle znów pomyślała o&nbsp;Hildzie. Wciąż nie mogła uwierzyć, że tamta nie tylko wdała się w&nbsp;romans z&nbsp;tym żałosnym polskim bawidamkiem, ale jeszcze spodziewają się dziecka. Jak mogła tak skalać ich rasę? Nie, to nie mieściło się Margarete w&nbsp;głowie.</p>

  <p class="tekst-glowny">Po chwili namysłu zgarnęła wszystkie ubrania z&nbsp;półki numer dwadzieścia cztery i&nbsp;postanowiła osobiście zanieść je właścicielowi. Zatrzymała się, mijając stare lustro zawieszone w&nbsp;pralni nad jedną z&nbsp;wielkich umywalek. Zdjęła fartuch, a&nbsp;potem spojrzała raz jeszcze na swoje odbicie. Czy Manfred zechciałby zbliżyć się do takiej kobiety jak ona? Nie wyglądała przecież zbyt pociągająco. Popędziła do swojego pokoju i&nbsp;naprędce włożyła jedną ze swoich najładniejszych sukienek.</p>

  <p class="tekst-glowny">Zajrzała do łazienki, by znowu ocenić swój wygląd. Nie czuła się jednak zadowolona &ndash; nie chciała przecież, by Manfred zauważył, że się jej podoba. To przecież on powinien zabiegać o&nbsp;nią, a&nbsp;nie odwrotnie. Jeśli się wystroi, a&nbsp;nuż on sobie pomyśli, że ubrała się tak ładnie specjalnie dla niego? „Och, niedoczekanie” &ndash; stwierdziła w&nbsp;duchu, a&nbsp;potem z&nbsp;powrotem przebrała się w&nbsp;prostą granatową sukienkę stanowiącą hotelowy uniform. „Niech sobie za dużo nie wyobraża!” &ndash; skarciła w&nbsp;myślach samą siebie. Najbardziej bała się, że ktoś uzna ją za bezwstydną albo &ndash; co jeszcze gorsze &ndash; za zdesperowaną. Nie chciała jednak wyglądać nadmiernie sztywno, nie zapięła więc dwóch ostatnich guzików. Usta pociągnęła delikatnie szminką i&nbsp;na nowo upięła włosy w&nbsp;kok, tym razem celowo zostawiając kilka kosmków luźnych, żeby wyglądać bardziej swobodnie.</p>

  <p class="tekst-glowny">Chciała iść do Manfreda, dać mu ubrania i&nbsp;powiedzieć, co do niego czuje &ndash; nie mogła jednak znaleźć w&nbsp;sobie dostatecznej odwagi. Po chwili namysłu zajrzała do szafki przy łóżku i&nbsp;wyciągnęła stamtąd butelkę z&nbsp;ziołową nalewką. Piła ją, zgodnie z&nbsp;zaleceniami matki, przed snem, gdy była przeziębiona. Teraz jednak liczyła, że alkohol doda jej nie tyle zdrowia, ile śmiałości. Nalała sobie pełny kieliszek i&nbsp;opróżniła go duszkiem.</p>

  <p class="tekst-glowny">Wzięła stosik ubrań Manfreda i&nbsp;wyszła na korytarz. Na piętrze hotelu panowała błoga cisza, jedynie z&nbsp;oddali dochodziły co jakiś czas salwy śmiechu i&nbsp;głośne rozmowy pewnie już mocno podchmielonych dyplomatów i&nbsp;urzędników, którzy od rana debatowali w&nbsp;Sanssouci na temat kwestii żydowskiej. Gdy była już niemal pod drzwiami Manfreda, spanikowała. Wróciła do siebie, wychyliła drugi kieliszek i&nbsp;zebrała się na odwagę, by raz jeszcze udać się w&nbsp;stronę pokoju żołnierza.</p>

  <p class="tekst-glowny">Kiedy zapukała do jego drzwi, łomoczące dotychczas serce na moment stanęło, w&nbsp;napięciu oczekując na dalszy rozwój wydarzeń.</p>

  <p class="tekst-glowny">Manfred Hartmann otworzył po dłuższej chwili. Ubrany był w&nbsp;elegancką koszulę i&nbsp;szary sweter bez rękawków. Pod idealnie wyprasowanym (również dzieło Margarete!) kołnierzykiem miał niedbale zawiązany ciemny krawat. Ach, jaki on był piękny!</p>

  <p class="tekst-glowny">&ndash;&nbsp;Tak? &ndash; Obdarzył ją zaledwie przelotnym spojrzeniem. Wyglądało, jakby zamierzał gdzieś wyjść. &ndash; Czego panienka tutaj szuka?</p>

  <p class="tekst-glowny">&ndash;&nbsp;Dobry wieczór. &ndash; Uśmiechnęła się do niego. &ndash; Przyniosłam pranie. Dopiero co wyprasowałam.</p>

  <p class="tekst-glowny">&ndash;&nbsp;A &ndash; burknął Manfred lekko zdziwiony. &ndash; O&nbsp;tej porze? Nie spodziewałem się, zazwyczaj przynoszą je rano…</p>

  <p class="tekst-glowny">&ndash;&nbsp;Robimy wszystko, żeby nasi goście czuli się w&nbsp;Sanssouci jak najlepiej. Szef… to znaczy, były szef &ndash; zmieszała się. &ndash; Pan Most zawsze powtarzał, że gość musi czuć się najważniejszy.</p>

  <p class="tekst-glowny">&ndash;&nbsp;Ach, to bardzo miłe &ndash; odparł żołnierz, ale w&nbsp;jego głosie nie było słychać krztyny szczerości.</p>

  <p class="tekst-glowny">&ndash;&nbsp;Pozwoli pan? &ndash; Margarete uniosła stosik ubrań, gestem dając jednocześnie znać, że chce wejść do środka, żeby odłożyć wyprasowane rzeczy.</p>

  <p class="tekst-glowny">&ndash;&nbsp;Nie trzeba, ja wezmę… &ndash; Wysunął ręce w&nbsp;jej kierunku, chcąc odebrać pranie.</p>

  <p class="tekst-glowny">&ndash;&nbsp;Ależ nie będzie się pan niepotrzebnie fatygował &ndash; rzuciła stanowczo. &ndash; Ja przecież chętnie pomogę &ndash; dodała i&nbsp;mijając zaskoczonego żołnierza, wparowała do jego pokoju.</p>

  <p class="tekst-glowny">Otworzyła szafę, położyła ubrania na wolnej półce, a&nbsp;potem spojrzała głęboko w&nbsp;oczy stojącego naprzeciwko niej Manfreda i&nbsp;poprawiła kosmyk włosów za uchem. Nie umiała za grosz flirtować, czuła się nieporadna jak słoń w&nbsp;składzie porcelany. Wszystko przez matkę, która wdrukowała jej poczucie wstydu. „Pamiętaj &ndash; powtarzała surowym tonem podczas czesania włosów dziewczynki &ndash; nigdy nie możesz sprawiać wrażenia, że masz ochotę na zbliżenie z&nbsp;jakimś mężczyzną. Bo weźmie cię za łatwą, jak czeską ladacznicę”.</p>

  <p class="tekst-glowny">Czeska ladacznica to była w&nbsp;ustach mamy najgorsza możliwa obraza kobiety.</p>

  <p class="tekst-glowny">Alkohol zaczynał robić swoje. Dziewczyna uśmiechnęła się i&nbsp;spróbowała zagaić rozmowę:</p>

  <p class="tekst-glowny">&ndash;&nbsp;Margarete jestem. &ndash; Wysunęła dłoń w&nbsp;kierunku żołnierza, licząc, że ten ją pocałuje. Zamiast tego doczekała się tylko chłodnego uścisku.</p>

  <p class="tekst-glowny">&ndash;&nbsp;Manfred.</p>

  <p class="tekst-glowny">&ndash;&nbsp;Manfredzie, czy masz jakieś plany na dzisiejszy wieczór? Bo ja tu w&nbsp;hotelu czuję się wieczorami bardzo… &ndash; Urwała, szukając w&nbsp;głowie właściwego słowa. Samotna? Zdesperowana? Boże, była po prostu beznadziejna.</p>

  <p class="tekst-glowny">&ndash;&nbsp;Przykro mi. &ndash; Głos Manfreda brzmiał szorstko i&nbsp;zdecydowanie. &ndash; Jestem dziś zajęty.</p>

  <p class="tekst-glowny">&ndash;&nbsp;Och &ndash; wydusiła Margarete. Język uwiązł jej w&nbsp;gardle i&nbsp;czuła, jakby sufit miał zaraz zwalić się jej na głowę. &ndash; Przepraszam…</p>

  <p class="tekst-glowny">Wszystko szło coraz bardziej nie po jej myśli. „Przykro mi”? Czy to była odmowa? Słowa żołnierza paliły ją w&nbsp;uszy. Jeszcze chwilę temu naiwnie liczyła, że całe dotychczasowe zachowanie Manfreda wcale nie było antypatyczne, że to tylko wynik jej nadinterpretacji. Przecież on musiał być uprzejmy, zawsze tak go sobie wyobrażała! W&nbsp;końcu to miał być <span class="tytul-dziela">jej mężczyzna</span>. Na nieskazitelnym dotychczas wizerunku pojawiły się pierwsze, bardzo głębokie rysy.</p>

  <p class="tekst-glowny">Postanowiła spróbować ostatni raz. Wysiliła się na uśmiech:</p>

  <p class="tekst-glowny">&ndash;&nbsp;A&nbsp;może w&nbsp;takim razie jutro?</p>

  <p class="tekst-glowny">&ndash;&nbsp;Jutro też nie będę miał czasu… Marto.</p>

  <p class="tekst-glowny">&ndash;&nbsp;Margarete &ndash; poprawiła go.</p>

  <p class="tekst-glowny">&ndash;&nbsp;Ja w&nbsp;ogóle jestem zajęty, rozumie panienka? &ndash; wydawał się zniecierpliwiony.</p>

  <p class="tekst-glowny">Słowa mężczyzny cięły jej serce niczym żyletka. Zaczęła się wycofywać z&nbsp;pokoju, bełkocząc pod nosem:</p>

  <p class="tekst-glowny">&ndash;&nbsp;Ojej, ja nie wiedziałam. Nigdy z&nbsp;nikim cię nie widziałam, nie nosisz też obrączki na palcu, dlatego pomyślałam sobie po prostu… &ndash; Czuła, jak policzki płoną jej ze wstydu i&nbsp;popada w&nbsp;nerwowy słowotok. &ndash; Nie, to nieważne, co sobie pomyślałam. Dobrej nocy. Przepraszam raz jeszcze. &ndash; Gdy wciąż zmierzała w&nbsp;kierunku wyjścia, potknęła się nagle o&nbsp;stojące w&nbsp;przejściu żołnierskie buty. Upadła na plecy. &ndash; Nic się nie stało &ndash; wydusiła, ledwo powstrzymując się od stęknięcia z&nbsp;bólu.</p>

  <p class="tekst-glowny">Matko… Szopka, którą właśnie odstawiła, musiała być tak żenująca. Spojrzała na Manfreda, poszukując u&nbsp;niego mimo wszystko krztyny współczucia. To, co zobaczyła, momentalnie ją jednak zmroziło: kąciki jego ust i&nbsp;pięknie wyrzeźbione wargi co rusz się napinały.</p>

  <p class="tekst-glowny">Nie mogła w&nbsp;to uwierzyć, on po prostu z&nbsp;trudem powstrzymywał się od wybuchnięcia śmiechem!</p>

  <p class="tekst-glowny">Błyskawicznie stanęła na nogi i&nbsp;wybiegła z&nbsp;pokoju. Nigdy w&nbsp;życiu nie czuła się tak upokorzona. Pędziła hotelowym korytarzem i&nbsp;wydawało się jej, że jarzące się wzdłuż niego kinkiety na zmianę przygasały i&nbsp;znów błyskały mocnym światłem. Albo był to wynik chwilowego spadku napięcia, albo zaczynała już mieć zwidy. Wydawało jej się jeszcze, że z&nbsp;pokoju Manfreda dobiega wybuch powstrzymywanego wcześniej śmiechu.</p>

  <p class="tekst-glowny">Wpadła do swojego pokoju, zatrzasnęła drzwi i&nbsp;zalała się łzami. Sięgnęła po maminą nalewkę i&nbsp;upiła duży łyk prosto z&nbsp;butelki. Po dłuższej chwili zrobiło się jej dziwnie gorąco. Uchyliła okno, starając się nie wyglądać na dwór. Kątem oka dostrzegła jednak, że śnieg przestał prószyć. Chociaż tyle dobrego.</p>

  <p class="tekst-glowny">Usiadła na łóżku i&nbsp;zmarszczyła czoło. Dlaczego ją odrzucił? Przecież żołnierze na wojnie mają swoje potrzeby. Czy była aż tak nieatrakcyjna? Spojrzała na butelkę. Gdyby jej matka wiedziała, co przed chwilą próbowała zrobić… Pewnie dlatego los postanowił ją ukarać; za rozwiązłe marzenia o&nbsp;przyjemności, której mogłaby zaznać w&nbsp;ramionach pięknego żołnierza.</p>

  <p class="tekst-glowny">Potrzebowała z&nbsp;kimś porozmawiać, natychmiast. Musiała zrozumieć, dlaczego Manfred nie chciał spędzić z&nbsp;nią tego wieczoru!</p>

  <p class="tekst-glowny">Jako pierwsza na myśl przyszła jej oczywiście Hilda. Koleżanka z&nbsp;pracy była jedną z&nbsp;niewielu osób, które potrafiły znaleźć dla Margarete odrobinę życzliwości. Już otwierała drzwi, gdy poczuła, jak wokół jej szyi przepływa lodowate powietrze. Ach, przeciąg! Wróciła do okna i&nbsp;je zamknęła. Wtem coś na dworze zwróciło jej uwagę &ndash; dostrzegła jakiś cień przemykający od drzwi zaplecza w&nbsp;kierunku lasu, który zaczynał się tuż za hotelem Sanssouci, a&nbsp;następnie piął się w&nbsp;górę, mijał Kirche Wang<sup class="g2"><a href="#calibre_link-45" id="calibre_link-94" class="calibre7">13</a></sup> i&nbsp;ciągnął się aż do okolic Großer Teich<sup class="g2"><a href="#calibre_link-46" id="calibre_link-95" class="calibre7">14</a></sup>.</p>

  <p class="tekst-glowny">Wytężyła wzrok. Mężczyzna w&nbsp;wojskowym płaszczu. Naciągnięta głęboko na uszy czapka i&nbsp;ciemność uniemożliwiały dostrzeżenie jego twarzy.</p>

  <p class="tekst-glowny">Zmierzał w&nbsp;kierunku lasu. Po jego ostrożnie stawianych krokach widać było wyraźnie, że się skrada. Wyglądało też na to, że celowo wybrał dłuższą drogę, by ominąć ten fragment zaśnieżonego placu, który był dobrze oświetlony hotelowymi latarniami. W&nbsp;pewnym momencie musiał jednak przemknąć przez jasne pole. Wtedy Margarete zobaczyła jego twarz, niemal otwierając usta ze zdziwienia. To był Manfred. Dokąd szedł o&nbsp;tak późnej porze, w&nbsp;dodatku sam? I&nbsp;co próbował ukryć?</p>

  <p class="tekst-glowny">Niewiele myśląc, wzuła trzewiki z&nbsp;kożuchem, narzuciła na plecy płaszcz i&nbsp;pognała w&nbsp;kierunku tylnego wyjścia z&nbsp;hotelu.</p>

  <p class="tekst-glowny">Ślady, które Manfred zostawił na śniegu, wciąż były dobrze widoczne. Ruszyła za nim, starając się zachowywać jak najciszej.</p>

  <p class="tekst-glowny">Nagle zauważyła, że znów zaczął padać śnieg. Wystraszyła się. Może powinna zawrócić? Zwątpienie trwało jednak tylko moment. Czuła, że musi poznać sekret Manfreda. Coraz wyraźniej słyszała w&nbsp;głowie głos, który dotychczas starała się zagłuszać: a&nbsp;jeśli on jest homoseksualistą i&nbsp;to dlatego ją odrzucił? Przecież była dobrą kobietą. Czystą, zadbaną, pracowitą, uprzejmą, o… przyzwoitej urodzie. Nie mógł nie zauważyć jej zalet, co więc stało na przeszkodzie, żeby się do siebie nieco zbliżyli?</p>

  <p class="tekst-glowny">Pełna niespokojnych myśli coraz bardziej zagłębiała się w&nbsp;nocny las. Światła hotelu zostały w&nbsp;oddali i&nbsp;wokół robiło się coraz ciemniej i&nbsp;mroczniej. Nagle usłyszała czyjeś rytmiczne sapanie. Brzmiało ono, jakby ktoś szczytował.</p>

  <p class="tekst-glowny">Przypomniała sobie, jak ostatnio przyłapała Manfreda w&nbsp;pokoju… A&nbsp;jeśli on chodzi do lasu robić to samo? Dlaczego zabawia się sam z&nbsp;sobą, zamiast spędzać czas z&nbsp;kobietą? Zajęta myślami, dopiero po chwili zauważyła, że od pewnego momentu porusza się śladem nie jednej, lecz dwóch par butów. Manfred nie był więc sam. Przyszedł za kimś? A&nbsp;może spotkał się z&nbsp;innym mężczyzną? Czy właśnie przed tym próbowała ją ostrzec Hilda?</p>

  <p class="tekst-glowny">Zamarła, nasłuchując. To z&nbsp;pewnością nie był głos Manfreda. Po dłuższej chwili jęknięcie się powtórzyło &ndash; teraz nie miała już wątpliwości. Kobieta. Zamurowało ją. Nie chciała tego zobaczyć, ale nogi same niosły ją przez stary las. Drzewa wokół trzeszczały upiornie, co jakiś czas na jej włosy i&nbsp;twarz spadał śnieg, gdy przypadkowo potrącała ramieniem jakąś gałąź. Mimo to szła dalej jak zahipnotyzowana. Ostatnie światła hotelu Sanssouci rozmyły się w&nbsp;mroku. Albo zgasły? Kto wie, może rzeczywiście znów wyłączono prąd.</p>

  <p class="tekst-glowny">W&nbsp;pewnym momencie dotarła do niewielkiej przecinki, skąpo oświetlonej blaskiem księżyca. I&nbsp;wtedy ich zobaczyła. Manfred przyciskał do pnia starej sosny jakąś kobietę. Margarete podeszła jeszcze o&nbsp;krok, odruchowo, jakby wbrew sobie &ndash; i&nbsp;omal nie krzyknęła. To była Johanne! Mężczyzna miał spuszczone do kolan spodnie, a&nbsp;jego silne ręce unosiły partnerkę, oplatającą go nogami i&nbsp;wtuloną w&nbsp;jego kark. Ciche jęki kobiety zlewały się z&nbsp;rytmem jego ruchów, wypełniając noc czymś, czego Margarete nie chciała ani słyszeć, ani widzieć. Próbowała zmusić się, żeby odwrócić wzrok, uciec, zniknąć &ndash; zapomnieć o&nbsp;tym, co właśnie zobaczyła. Ale nogi odmówiły jej posłuszeństwa. Stała niemal sparaliżowana, patrząc, jak Johanne wbija palce w&nbsp;ramiona Manfreda, z&nbsp;twarzą rozpromienioną rozkoszą.</p>

  <p class="tekst-glowny">To ona, Margarete, powinna być na miejscu tej parszywej Polki!</p>

  <p class="tekst-glowny">W&nbsp;pewnym momencie coś w&nbsp;niej pękło. Ignorując to, że może zostać zauważona, odwróciła się na pięcie i&nbsp;puściła biegiem w&nbsp;stronę hotelu. Przeskakiwała przez uschnięte krzaki, potykała się i&nbsp;upadała, zataczając po śniegu. Co pewien czas w&nbsp;twarz uderzała ją znienacka jakaś gałąź, ale w&nbsp;ogóle nie zwracała na to uwagi. Wciąż miała przed oczami obraz Manfreda, który raz po razie, sapiąc z&nbsp;wysiłku i&nbsp;rozkoszy, wypełniał sobą Johanne.</p>

  <p class="tekst-glowny">Nagle zobaczyła światła Sanssouci &ndash; chyba wrócił prąd. Wpadła do holu niemal jak w&nbsp;transie. W&nbsp;recepcji było pusto. Josef, który miał tego dnia nocną zmianę, musiał gdzieś wyjść. Korzystając z&nbsp;okazji, wśliznęła się za ladę i&nbsp;chwyciła zapasowy klucz do dwudziestki czwórki, a&nbsp;następnie pobiegła na piętro, co rusz oglądając się za siebie.</p>

  <p class="tekst-glowny">Drżącymi rękami otworzyła pokój Manfreda i&nbsp;niemal automatycznie sięgnęła po futerał z&nbsp;pistoletem, który zauważyła pół godziny wcześniej, gdy wkładała do szafy jego ubrania.</p>

  <p class="tytul-podrozdzialu-1-swiatlo-gora">Karpacz, 3 lipca 2008</p>

  <p class="tekst-glowny-1-akapit">Kiedy opuszczali restaurację, słońce chyliło się już ku zachodowi, a&nbsp;od gór zaczął dąć chłodny wiatr, niosący ulgę zmęczonemu upalnym dniem miastu. Pod świątynią Wang zrobiło się cicho, zaledwie kilka osób kręciło się po otaczającym świątynię zabytkowym cmentarzu, podziwiając roztaczający się stamtąd widok.</p>

  <p class="tekst-glowny">&ndash;&nbsp;Dopiero się zmierzcha, a&nbsp;tu już tak pusto? &ndash; zdziwił się Wilczur.</p>

  <p class="tekst-glowny">&ndash;&nbsp;Może ludzie się boją. &ndash; W&nbsp;głosie Pałasińskiego pobrzmiewała ironia.</p>

  <p class="tekst-glowny">&ndash;&nbsp;Czego?</p>

  <p class="tekst-glowny">&ndash;&nbsp;Co ty, nie słyszałeś? Poprzedniej nocy na jednym ze szlaków, na obrzeżach miasta, doszło do zabójstwa. Ktoś zastrzelił Traczyka, pracownika schroniska Dom Śląski. Niektórzy w&nbsp;Karpaczu już zaczynają spekulować, że przez to mniej turystów przyjedzie. Jak dla mnie jednak to wszystko zbędna panika. A&nbsp;w&nbsp;ogóle gdzie nocujesz?</p>

  <p class="tekst-glowny">&ndash;&nbsp;W&nbsp;sumie to jeszcze nie wiem. Coś sobie ogarnę.</p>

  <p class="tekst-glowny">&ndash;&nbsp;Możesz zatrzymać się u&nbsp;mnie.</p>

  <p class="tekst-glowny">&ndash;&nbsp;Nie, dziękuję. Dam sobie radę. &ndash; Wilczur się uśmiechnął. &ndash; Mogę cię za to odprowadzić. Daleko mieszkasz?</p>

  <p class="tekst-glowny">&ndash;&nbsp;Przy Myśliwskiej, dwadzieścia minut piechotą.</p>

  <p class="tekst-glowny">&ndash;&nbsp;Chodźmy więc. Chciałem o&nbsp;coś jeszcze cię zapytać &ndash; zaczął Tomek, gdy ruszyli w&nbsp;dół miasta, ale przerwał mu natarczywy dźwięk telefonu.</p>

  <p class="tekst-glowny">&ndash;&nbsp;O &ndash; zdziwił się Pałasiński, gdy wygrzebał z&nbsp;kieszeni komórkę. &ndash; Zagórny dzwoni. A&nbsp;czego on może chcieć o&nbsp;tej porze? Halo? Tak, panie burmistrzu? Mogę rozmawiać, jeśli to pilne. &ndash; Po krótkiej chwili mina mu zrzedła i&nbsp;odsunął telefon od ucha. &ndash; Posłuchaj &ndash; szepnął do Tomka i&nbsp;włączył tryb głośnomówiący.</p>

  <p class="tekst-glowny">&ndash;&nbsp;…więc powtarzam. Przestań wkurwiać Gąsienicę, Pałasiński, bo się doigrasz. &ndash; Z&nbsp;telefonu rozległ się poirytowany głos. &ndash; Co to ma być, że ja się muszę przez ciebie przed nim tłumaczyć? Pogrzało cię do reszty, że wchodzisz w&nbsp;konflikt z&nbsp;jednym z&nbsp;najważniejszych inwestorów w&nbsp;mieście?</p>

  <p class="tekst-glowny">&ndash;&nbsp;Ale panie burmistrzu, ja nic złego nie zrobiłem.</p>

  <p class="tekst-glowny">&ndash;&nbsp;Gąsienica jest wściekły. To już dużo złego!</p>

  <p class="tekst-glowny">&ndash;&nbsp;Chciałem po prostu zainteresować ludzi tematem sekretów Sanssouci, przecież to na pewno zaciekawi też turystów, nie pomyślał pan o&nbsp;tym? Można by to nawet jakoś wykorzystać do promocji Karpacza. Nie wiem, dajmy na to takie hasło: „Miasto szpiegów i&nbsp;ambasadorów. Odkryj wojenne tajemnice górskiego kurortu”. I&nbsp;zrobić dobry materiał o&nbsp;hotelu, jakąś telewizję tym zainteresować?</p>

  <p class="tekst-glowny">&ndash;&nbsp;Pałasiński! Nawet mi tu nie gadaj o&nbsp;jakichś szpiegach! Żadnych szpiegów, słyszysz?</p>

  <p class="tekst-glowny">&ndash;&nbsp;Nie zależy panu na promocji miasta?</p>

  <p class="tekst-glowny">&ndash;&nbsp;Zależy, oczywiście, że tak. &ndash; Burmistrz westchnął ciężko. &ndash; Ale jeszcze bardziej zależy mi, żeby biznesmeni, którzy przyjeżdżają do mojego miasta inwestować, powiększać bazę noclegową, tworzyć nowe miejsca pracy i&nbsp;płacić podatki do mojego urzędu, byli ze swoich inwestycji <span class="tytul-dziela">zadowoleni</span>. I&nbsp;czuli się w&nbsp;mieście jak arcyważni goście. Dlatego jeśli już tak bardzo chcesz pisać o&nbsp;inwestycji Gąsienicy, to w&nbsp;samych superlatywach, rozumiesz?</p>

  <p class="tekst-glowny">&ndash;&nbsp;No wie pan, panie burmistrzu…</p>

  <p class="tekst-glowny">&ndash;&nbsp;Skończyłem, Pałasiński. Do widzenia. Aha, i&nbsp;to ma zostać między nami. Mam nadzieję, że się rozumiemy. &ndash; Rozległ się dźwięk przerwanego połączenia.</p>

  <p class="tekst-glowny">Dziennikarz westchnął. Przez dłuższą chwilę szli w&nbsp;milczeniu.</p>

  <p class="tekst-glowny">&ndash;&nbsp;Fajny ten wasz Karpacz, nie można się tutaj nudzić &ndash; podsumował Tomek.</p>

  <p class="tekst-glowny">Pałasiński parsknął śmiechem. Jakby z&nbsp;opóźnieniem poczuł wpływ alkoholu na swoje samopoczucie. Groźby Gąsienicy i&nbsp;pretensje burmistrza zaczęły go znienacka wręcz nieco bawić. W&nbsp;obliczu wszystkich problemów, z&nbsp;którymi ostatnio musiał się borykać, były to zaledwie błahe przerywniki niewarte większej uwagi.</p>

  <p class="tekst-glowny">&ndash;&nbsp;Widzisz, śmieję się. To chyba z&nbsp;poczucia beznadziei, jak prawdziwy Polak. &ndash; Znów wybuchł śmiechem, ale po chwili spoważniał. &ndash; Szkoda gadać, Tomasz. Jutro się burmistrz zdziwi, jak zobaczy nowe wydanie „Naszej Jeleniej Góry”.</p>

  <p class="tekst-glowny">&ndash;&nbsp;Dlaczego?</p>

  <p class="tekst-glowny">&ndash;&nbsp;Bo on też ma swoje za uszami w&nbsp;sprawie Sanssouci.</p>

  <p class="tekst-glowny">&ndash;&nbsp;Co dokładnie?</p>

  <p class="tekst-glowny">&ndash;&nbsp;Zobaczysz… &ndash; rzucił enigmatycznie już po raz drugi tego wieczoru.</p>

  <p class="tekst-glowny">&ndash;&nbsp;Nie mogę się doczekać. Swoją drogą, zdawał się bardzo pewny siebie. Jak człowiek, który rządzi od wielu lat i&nbsp;wie, że nie ma w&nbsp;mieście nikogo, kto mógłby zagrozić jemu i&nbsp;jego zwolennikom.</p>

  <p class="tekst-glowny">&ndash;&nbsp;A&nbsp;tu się zdziwisz, bo to pierwsza kadencja Zagórnego na stołku w&nbsp;urzędzie miasta. W&nbsp;Karpaczu ścierają się od dawna dwa stronnictwa, jedno kocha burmistrza, drugie uważa go za wrogiego Polsce niemieckiego agenta.</p>

  <p class="tekst-glowny">&ndash;&nbsp;Co? A&nbsp;skąd taki spektakularny rozdźwięk?</p>

  <p class="tekst-glowny">&ndash;&nbsp;Wszystko zależy od punktu widzenia. Bo gdyby się uprzeć, można by rzec, że rodzina Zagórnych mieszka w&nbsp;Karpaczu dłużej niż inni.</p>

  <p class="tekst-glowny">&ndash;&nbsp;To znaczy?</p>

  <p class="tekst-glowny">&ndash;&nbsp;Dłużej niż od tysiąc dziewięćset czterdziestego piątego. Babcia Zagórnego była Niemką. Nie zgadniesz, gdzie pracowała…</p>

  <p class="tekst-glowny">&ndash;&nbsp;Czekaj. &ndash; Tomek aż przystanął. &ndash; Tylko mi nie mów, że… w&nbsp;Sanssouci?</p>

  <p class="tekst-glowny">&ndash;&nbsp;Trafiony-zatopiony.</p>

  <p class="tekst-glowny">Dotarli do skrzyżowania Szkolnej z&nbsp;Myśliwską i&nbsp;skręcili w&nbsp;lewo. Asfalt ustąpił miejsca brukowi, a&nbsp;drogę otaczały coraz gęściej rosnące drzewa. Ściemniało się.</p>

  <p class="tekst-glowny">&ndash;&nbsp;Dlaczego babcia Zagórnego została tutaj po wojnie? Polacy jej pozwolili?</p>

  <p class="tekst-glowny">&ndash;&nbsp;Tak. Wszystko przez to, że miała dziecko z&nbsp;Polakiem.</p>

  <p class="tekst-glowny">&ndash;&nbsp;Ale to wydarzyło się pewnie już po wojnie?</p>

  <p class="tekst-glowny">&ndash;&nbsp;Ano nie, jeszcze w&nbsp;trakcie. Miała romans z&nbsp;polskim robotnikiem przymusowym, który trafił na roboty do Karpacza. Pracował jako fryzjer w&nbsp;Sanssouci i&nbsp;jeszcze jednym hotelu. I&nbsp;z&nbsp;tego ich związku narodziło się dziecko, matka burmistrza Zagórnego. Dlatego właśnie niektórzy widzą Zagórnego jako potomka Niemców, kryptonazistę, agenta, który ma pilnować niemieckich sekretów Karpacza i&nbsp;strzec zostawionych tu przez hitlerowców skarbów.</p>

  <p class="tekst-glowny">&ndash;&nbsp;Rozumiem. A&nbsp;skąd ta miłość do burmistrza u&nbsp;drugiej części mieszkańców? Widzą w&nbsp;nim prawdziwego Polaka?</p>

  <p class="tekst-glowny">&ndash;&nbsp;Ano tak, za sprawą dziadka.</p>

  <p class="tekst-glowny">&ndash;&nbsp;Tego robotnika przymusowego?</p>

  <p class="tekst-glowny">&ndash;&nbsp;I&nbsp;w&nbsp;dodatku męczennika. &ndash; Pałasiński cofnął się o&nbsp;kilka kroków. &ndash; Spójrz tutaj, bo o&nbsp;wilku mowa. &ndash; Wskazał na niepozorny kamień z&nbsp;jakąś tablicą, który minęli chwilę wcześniej. Znajdował się on tuż obok potężnego drzewa, przed którym stało kilka wypalonych zniczy.</p>

  <p class="tekst-glowny">&ndash;&nbsp;Marian Bylica, urodzony pierwszego września tysiąc dziewięćset dwudziestego w&nbsp;Oświęcimiu &ndash; zaczął czytać na głos Tomek, odgarniając wysoką trawę. &ndash; Zginął śmiercią męczeńską powieszony w&nbsp;tym miejscu przez hitlerowców czwartego kwietnia tysiąc dziewięćset czterdziestego czwartego roku. Bylica był dziadkiem Zagórnego? Dlaczego go powiesili?</p>

  <p class="tekst-glowny">&ndash;&nbsp;Dobre pytanie. Według plotek naziści skazali go na śmierć za skalanie rasy panów, gdy wyszedł na jaw jego romans z&nbsp;Niemką. Ale jeśli ktokolwiek miałby znać prawdę, co było powodem egzekucji, to tylko sam Zagórny. Sznur zawisł prawdopodobnie na tym właśnie drzewie. &ndash; Wskazał Maciek.</p>

  <p class="tekst-glowny">Tomek spojrzał na wiekowy pień i&nbsp;rozłożyste, powykręcane konary, tworzące potężną koronę drzewa. Spomiędzy gałęzi wyzierało coraz ciemniejsze niebo, na którym zaczęły migotać pierwsze gwiazdy. Przeszedł go nieprzyjemny dreszcz. Któryś z&nbsp;tych konarów parędziesiąt lat temu posłużył jako narzędzie egzekucji i&nbsp;dźwigał potem ciało niewinnego człowieka.</p>

  <p class="tekst-glowny">&ndash;&nbsp;To właśnie powód, dla którego zwolennicy podkreślają, że dziadek burmistrza to polski męczennik. Przeciwnicy wolą pamiętać jedynie o&nbsp;niemieckim pochodzeniu jego babki.</p>

  <p class="tekst-glowny">&ndash;&nbsp;A&nbsp;rzeczywiście Zagórny ma jakieś powody, żeby się za nią wstydzić?</p>

  <p class="tekst-glowny">&ndash;&nbsp;Raczej nie. Gdy wyszła na jaw jej relacja z&nbsp;Bylicą, wywalili ją z&nbsp;hotelu. Wkrótce potem na świat przyszedł owoc tego romansu, czyli właśnie matka naszego burmistrza. No, jesteśmy pod moim domem. &ndash; Wskazał stojący tuż przy drodze niewielki bliźniak. &ndash; Chcesz wpaść na jeszcze jedno piwo?</p>

  <p class="tekst-glowny">&ndash;&nbsp;Dziękuję, ale mam już chyba dość.</p>

  <p class="tekst-glowny">&ndash;&nbsp;W&nbsp;porządku, to zostaw mi chociaż swój telefon, może kiedyś jeszcze obalimy razem jakieś piwo?</p>

  <p class="tekst-glowny">&ndash;&nbsp;Czemu nie &ndash; odparł Tomek i&nbsp;przedyktował Pałasińskiemu numer. &ndash; Daj znać, jeśli dowiesz się czegoś w&nbsp;sprawie śmierci Mohla. A&nbsp;tymczasem dobranoc! Dobrze było cię poznać. Trzymaj się!</p>

  <p class="tytul-podrozdzialu-1-swiatlo-gora">Krummhübel, 4 kwietnia 1944</p>

  <p class="tekst-glowny-1-akapit">Margarete wpadła do swojego pokoju zdyszana. Położyła na stoliku przed sobą skrywany dotychczas pod płaszczem pistolet, który chwilę wcześniej ukradła z&nbsp;pokoju Manfreda, i&nbsp;sięgnęła po nalewkę. Tym razem bez najmniejszego zawahania opróżniła butelkę do samego dna, a&nbsp;potem przez bardzo długi czas siedziała na łóżku w&nbsp;milczeniu, kołysząc się w&nbsp;rytm którejś z&nbsp;piosenek słyszanych tego wieczoru w&nbsp;radiu.</p>

  <p class="tekst-glowny">W&nbsp;pewnym momencie dotarła do niej przerażająca refleksja, że jej życie to niekończący się bezsens. Praca, samotność, wojna, jeszcze więcej pracy, zimno w&nbsp;sercu, zimno w&nbsp;pokoju, zimno w&nbsp;górach. Znów wojna, której zakończenie co rusz się przesuwało. Brak perspektyw, wciąż tylko padający bez litości śnieg. I&nbsp;hotel, który był zarazem jej miejscem pracy, jedynym domem i&nbsp;więzieniem. Po raz kolejny tego wieczoru zalała się łzami. Zimno w&nbsp;sercu. Włożyła sobie pistolet do ust, aż poczuła chłód metalu na podniebieniu i&nbsp;nacisnęła spust.</p>

  <p class="tekst-glowny">Broń kliknęła, a&nbsp;potem zapanowała cisza.</p>

  <p class="tekst-glowny">Margarete, dotąd zaciskająca oczy w&nbsp;oczekiwaniu na śmierć, otworzyła je ze zdziwieniem. Za oknem wciąż szalał nocny wiatr, wzbijając tumany śniegu. Nic się nie stało. Zaczęła płakać &ndash; spazmatycznie, do utraty tchu. Gdy wreszcie opanowała drżenie, spojrzała na pistolet. Magazynek nie był pełny, ale w&nbsp;komorze dostrzegła drugi pocisk &ndash; gotowy, by zabić. Wystarczyłoby jeszcze raz pociągnąć za spust.</p>

  <p class="tekst-glowny">Nie, nie zrobi tego po raz drugi. Jeśli ktoś tej nocy ma pożegnać się z&nbsp;życiem w&nbsp;hotelu Sanssouci &ndash; to nie będzie to ona.</p>

  <p class="tekst-glowny">Schowała pistolet pod płaszczem. Sama jeszcze do końca nie wiedziała, co zamierza zrobić. Kierowała nią nieokiełznana furia, której bezwiednie się poddała. Ruszyła w&nbsp;stronę tylnego wyjścia z&nbsp;hotelu.</p>

  <p class="tekst-glowny">Na schodach omal nie zderzyła się z&nbsp;Manfredem. Jego wojskowy płaszcz był cały obsypany śniegiem. Ich spojrzenia się spotkały &ndash; on zadowolony z&nbsp;siebie, dumny i&nbsp;zaspokojony, ona &ndash; z&nbsp;obłędem, żalem i&nbsp;wstydem w&nbsp;oczach. Zmrużył powieki, zmierzył ją wzrokiem i&nbsp;parsknął śmiechem. Zacisnęła usta. Skoro on wracał właśnie do hotelu po nocnej schadzce, to znaczy, że Johanne dotarła chwilę wcześniej albo dopiero będzie wychodzić z&nbsp;lasu. Na pewno przecież nie wrócili razem &ndash; to było zbyt ryzykowne.</p>

  <p class="tekst-glowny">Margarete ruszyła w&nbsp;stronę tylnych drzwi. Wyszła na zewnątrz i&nbsp;stanęła w&nbsp;miejscu, czekając. Nie miała jeszcze planu. Chciała po prostu porozmawiać z&nbsp;Polką. Zapytać, dlaczego zbałamuciła porządnego niemieckiego żołnierza. Dlaczego związała się z&nbsp;kimś, z&nbsp;kim nie miała prawa się zadawać.</p>

  <p class="tekst-glowny">Czas mijał, a&nbsp;śnieg znów zaczął cicho padać. Płatki osiadały na płaszczu Margarete, ale ona nawet ich nie strzepywała. Zaczęła marznąć. Po dłuższej chwili z&nbsp;ciemności lasu wynurzyła się sylwetka. To była ona.</p>

  <p class="tekst-glowny">&ndash;&nbsp;Ej ty, Johanne! &ndash; zawołała na nią Margarete. &ndash; Chodź tutaj.&nbsp;</p>

  <p class="tekst-glowny">Polka skamieniała. Wyraźnie się nie spodziewała, że spotka tu kogoś o&nbsp;tej porze. Mimo to podeszła.&nbsp;</p>

  <p class="tekst-glowny">&ndash;&nbsp;Co tu robisz, Johanne?</p>

  <p class="tekst-glowny">Dziewczyna poprawiła czapkę i&nbsp;uniosła podbródek. Ten gest niemal doprowadził Margarete do szału.</p>

  <p class="tekst-glowny">&ndash;&nbsp;Mówiłam ci już setki razy, że mam na imię Janina.</p>

  <p class="tekst-glowny">&ndash;&nbsp;Gówno mnie to obchodzi.</p>

  <p class="tekst-glowny">&ndash;&nbsp;Zatem tak samo nie powinno cię interesować, co tu robię o&nbsp;tej porze. Przepuść mnie &ndash; zażądała i&nbsp;próbowała wyminąć Margarete. Ta jednak zasłoniła drzwi swoim ciałem.</p>

  <p class="tekst-glowny">&ndash;&nbsp;Nie tak szybko.</p>

  <p class="tekst-glowny">&ndash;&nbsp;Bo?</p>

  <p class="tekst-glowny">&ndash;&nbsp;Masz romans. Z&nbsp;Manfredem &ndash; wysyczała Margarete, powstrzymując się, żeby nie zacząć krzyczeć ze złości.</p>

  <p class="tekst-glowny">&ndash;&nbsp;I&nbsp;co ci do tego? &ndash; Tamta wzruszyła ramionami, tak jakby<span class="tytul-dziela"> nic</span> się nie stało! Tego było już za wiele.</p>

  <p class="tekst-glowny">&ndash;&nbsp;Co mi do tego? &ndash; warknęła Margarete. &ndash; A&nbsp;może to, że zabronione jest mieszanie naszej rasy z&nbsp;podgatunkami takimi jak ty!</p>

  <p class="tekst-glowny">Janina zmarszczyła czoło.</p>

  <p class="tekst-glowny">&ndash;&nbsp;Ty jesteś po prostu zazdrosna &ndash; stwierdziła, przewracając oczami.</p>

  <p class="tekst-glowny">&ndash;&nbsp;Doniosę esesmanom, że się puszczasz z&nbsp;Niemcem. Będziesz miała poważne kłopoty! &ndash; zagroziła Margarete.</p>

  <p class="tekst-glowny">Polka wyciągnęła ze swojej lichej kurtki papierosa. Zapaliła.</p>

  <p class="tekst-glowny">&ndash;&nbsp;Dobrze. Zrób tak &ndash; odezwała się po dłuższej chwili. &ndash; Ale licz się z&nbsp;tym, że wtedy ja doniosę, że kradniesz.</p>

  <p class="tekst-glowny">&ndash;&nbsp;Coś ty powiedziała?!</p>

  <p class="tekst-glowny">Janina powoli wypuściła kłęb dymu.</p>

  <p class="tekst-glowny">&ndash;&nbsp;Przecież dobrze wiesz, o&nbsp;czym mówię. Okradasz hotel, regularnie. A&nbsp;to weźmiesz sobie trochę proszku do prania, a&nbsp;to podwędzisz kilka obrusów, a&nbsp;to jedzenie z&nbsp;kuchni. Myślisz, że tego nie zauważyłam? Dlatego radzę ci, Margarete. Znajdź sobie innego faceta i&nbsp;nie wchodźmy sobie w&nbsp;drogę.</p>

  <p class="tekst-glowny">&ndash;&nbsp;Ty zdradziecka suko! &ndash; warknęła Niemka i&nbsp;wyciągnęła spod płaszcza pistolet. &ndash; Nie masz prawa tak do mnie mówić!</p>

  <p class="tekst-glowny">Zanim Janina zdążyła zareagować, Margarete nacisnęła spust. Tym razem rozległ się huk wystrzału, a&nbsp;Polka momentalnie osunęła się na ziemię.</p>

  <p class="tekst-glowny">Papieros tlił się w&nbsp;jej dłoni jeszcze przez kilka minut, nim ostatecznie zgasił go padający śnieg.</p>

  <p class="tytul-podrozdzialu-1-swiatlo-gora">Karpacz, 3 lipca 2008</p>

  <p class="tekst-glowny-1-akapit">Gdy Tomek Wilczur dotarł pod swój samochód, dzwonnica świątyni Wang wybijała dwudziestą drugą. Wyciągnął z&nbsp;bagażnika plecak i&nbsp;ruszył w&nbsp;poszukiwaniu miejsca, gdzie mógłby przenocować. Szedł w&nbsp;górę Karkonoskiej &ndash; nie chciał spać w&nbsp;centrum miasta, zwłaszcza w&nbsp;czasie sezonu turystycznego.</p>

  <p class="tekst-glowny">Po lewej stronie drogi rzucił mu się w&nbsp;oczy stary dom przysłupowy. Pensjonat u&nbsp;Liczyrzepy &ndash; głosił napis nad wejściem. Niewiele myśląc, wszedł do środka.</p>

  <p class="tekst-glowny">Przytulne i&nbsp;dość ascetyczne wnętrze oświetlała tylko jedna nocna lampka, ustawiona na ladzie recepcji. Zawahał się, po czym nacisnął stojący na blacie dzwonek i&nbsp;cierpliwie czekał. Coś zaczęło skrzypieć na piętrze i&nbsp;po chwili na schodach ukazał się siwy mężczyzna.</p>

  <p class="tekst-glowny">&ndash;&nbsp;Dobry wieczór &ndash; zaczął Wilczur. &ndash; Ma pan może wolny pokój?</p>

  <p class="tekst-glowny">&ndash;&nbsp;Na ile?</p>

  <p class="tekst-glowny">&ndash;&nbsp;Dwa, trzy dni. Jeszcze nie wiem.</p>

  <p class="tekst-glowny">&ndash;&nbsp;Chodź pan, coś się znajdzie. &ndash; Gospodarz gestem dłoni zaprosił go na górę.</p>

  <p class="tekst-glowny">Pokój był nieco klaustrofobiczny, poza umywalką i&nbsp;drewnianym łóżkiem znajdowały się w&nbsp;nim jeszcze tylko niewielkie biurko i&nbsp;krzesło, wciśnięte między łóżko a&nbsp;okno, za którym miękko rysował się nocny krajobraz Karpacza. Tomek wyciągnął z&nbsp;plecaka laptopa oraz notatnik. Wciąż trochę szumiało mu w&nbsp;głowie od piwa. Uśmiechnął się na myśl o&nbsp;Maćku i&nbsp;jego dziennikarskim zacięciu.</p>

  <p class="tekst-glowny">Spojrzał na notatki. Przez chwilę gładził kartkę, myśląc intensywnie, po czym przerzucił ją na czystą stronę. Zgodnie z&nbsp;metodą, którą przyjął już dawno, spróbował w&nbsp;inny sposób przedstawić informacje, które dotychczas zdobył. Zawsze istniała szansa, że przyjmując nową perspektywę, dostrzeże coś, czego wcześniej nie zauważył. Zamiast schematu postanowił tym razem stworzyć oś czasu i&nbsp;zaznaczyć na niej istotne wydarzenia oraz związane z&nbsp;nimi pytania, na które wciąż szukał odpowiedzi.</p>

  <p class="tekst-glowny-1-swiatlo-dol">Narysował długą poziomą strzałkę i&nbsp;zaznaczył na jej początku pierwszy punkt:</p>

  <p class="tekst-glowny-wciety"><span class="tytul-dziela">1992 </span></p>

  <p class="tekst-glowny-wciety"><span class="tytul-dziela">&ndash;&nbsp;W&nbsp;Karkonosze przyjeżdża Hermann Mohl, pisarz. Oficjalny powód (spotkanie autorskie) wątpliwy. Jaka była prawdziwa przyczyna wizyty w&nbsp;górach?</span></p>

  <p class="tekst-glowny-wciety"><span class="tytul-dziela">&ndash;&nbsp;Podczas spotkania autorskiego wybucha awantura z&nbsp;udziałem Jacka Węglorza; twierdzi on, że Mohl to nazista związany z&nbsp;Karkonoszami.</span></p>

  <p class="tekst-glowny-wciety"><span class="tytul-dziela">&ndash;&nbsp;Hermann Mohl znika bez śladu.</span></p>

  <p class="tekst-glowny-wciety"><span class="tytul-dziela">2008 </span></p>

  <p class="tekst-glowny-wciety"><span class="tytul-dziela">&ndash;&nbsp;Ciało Hermanna Mohla zostaje znalezione w&nbsp;ruinach hotelu Sanssouci. Dlaczego akurat tam? Czy Mohl był z&nbsp;tym miejscem związany? Jak?</span></p>

  <p class="tekst-glowny-1-swiatlo-gora">Odpalił laptopa i&nbsp;wrzucił w&nbsp;wyszukiwarkę hasło „Hermann Mohl”. Znalazł artykuł o&nbsp;pisarzu na jakiejś niemieckojęzycznej stronie i&nbsp;zaczął czytać. Po chwili przeszedł go dreszcz. Z&nbsp;podanych tam informacji wynikało, że Mohl, zanim został pisarzem, w&nbsp;czasie drugiej wojny światowej pracował w&nbsp;ambasadzie w&nbsp;Mediolanie jako niemiecki konsul.</p>

  <p class="tekst-glowny-1-swiatlo-dol">W&nbsp;mgnieniu oka przewrócił notatki na pierwszą stronę, gdzie zapisane były hasła:</p>

  <p class="autor-ksiazki-imie"><span class="tytul-dziela">Niemieckie MSZ Hotel Sanssouci Odkrycie prawdy Hermann Mohl</span></p>

  <p class="tekst-glowny-1-swiatlo-gora">Dotychczas na schemacie widniała tylko strzałka łącząca <span class="tytul-dziela">Odkrycie prawdy</span> z&nbsp;<span class="tytul-dziela">Hermannem Mohlem </span>oraz druga, łącząca <span class="tytul-dziela">Niemieckie MSZ </span>z&nbsp;<span class="tytul-dziela">Hotelem Sanssouci. </span></p>

  <p class="tekst-glowny">Tomek uśmiechnął się i&nbsp;dorysował strzałkę łączącą Mohla z&nbsp;MSZ. Wszystko zaczynało układać się w&nbsp;całość: Węglorz odkrył prawdę o&nbsp;mrocznej przeszłości Hermanna Mohla. Mohl podczas wojny pracował jako konsul, podlegał więc pod niemieckie Ministerstwo Spraw Zagranicznych w&nbsp;czasie, gdy to siedzibę miało w&nbsp;hotelu Sanssouci! Brakowało tylko ostatniej strzałki dla zamknięcia koła: związku hotelu z&nbsp;prawdą. Pozostawało zatem jedno pytanie: co takiego odkrył Węglorz?</p>

  <p class="tekst-glowny">Tomek westchnął. Gdyby tylko historyk wybudził się ze śpiączki…</p>
</div>


<div class="t-p" id="calibre_link-11">
  <h1 title="Rozdział VIII. Kotlina dyplomatów" class="toc"><a href="#calibre_link-47" class="calibre5"><img alt="" src="images/000002.jpg" class="calibre4" /></a><a href="#calibre_link-47" class="calibre5"><br class="calibre6" /></a><a href="#calibre_link-47" class="calibre5">Rozdział VIII. Kotlina dyplomatów</a></h1>

  <p class="tekst-glowny-1-akapit">[…] to, że reprezentanci służby dyplomatycznej za granicą występowali z&nbsp;taką energią na rzecz Trzeciej Rzeszy, było niepokojące. W&nbsp;rezultacie bowiem ta poważana o&nbsp;długoletniej tradycji instytucja przemieniła się w&nbsp;Ministerstwo Spraw Zagranicznych Trzeciej Rzeszy, które wraz z&nbsp;innymi instancjami władzy oraz bardzo intensywną własną inicjatywą torowało drogę do dyktatury. Dzięki swojej ogólnoświatowej sieci misji zagranicznych Ministerstwo Spraw Zagranicznych tworzyło aparat, którego skuteczności nie mogłaby zastąpić żadna inna państwowa czy partyjna instytucja […].</p>

  <p class="tekst-glowny-podpis-1-swiatlo-gora">E. Conze i&nbsp;in., <span class="tytul-dziela">Urząd. Niemieccy dyplomaci w&nbsp;III Rzeszy i&nbsp;RFN</span><sup class="g2"><a href="#calibre_link-48" id="calibre_link-96" class="calibre7">15</a></sup></p>

  <p class="tytul-podrozdzialu-1-swiatlo-gora">Karpacz, 4 lipca 2008</p>

  <p class="tekst-glowny-1-akapit">Dźwięk przychodzącego esemesa wyrwał Wilczura ze snu. Spojrzał na ekran telefonu, to była wiadomość od Pałasińskiego:</p>

  <p class="tekst-glowny"><span class="tytul-dziela">Pałac w&nbsp;Miłkowie i&nbsp;pałac Schaffgotschów w&nbsp;Cieplicach! Jedź zobaczyć! Koniecznie!</span></p>

  <p class="tekst-glowny">Przetarł zaspane oczy i&nbsp;wystukał na klawiaturze:</p>

  <p class="tekst-glowny"><span class="tytul-dziela">Dlaczego? Coś tam się stało?</span></p>

  <p class="tekst-glowny">Odpowiedź przyszła po kilkunastu sekundach:</p>

  <p class="tekst-glowny"><span class="tytul-dziela">Zobaczysz na miejscu. Miałem rację, że z&nbsp;tą swastyką na Sanssouci to jakaś grubsza sprawa. </span></p>

  <p class="tekst-glowny">Tomek westchnął. Ubrał się i&nbsp;od razu po śniadaniu ruszył w&nbsp;drogę.</p>

  <p class="tekst-glowny">W&nbsp;Miłkowie pojawił się kilkanaście minut później. Pałac znalazł bez problemu, działał w&nbsp;nim hotel, do którego prowadziły liczne drogowskazy zachwalające eleganckie wnętrza i&nbsp;restaurację. Nim zdążył zaparkować, na podjeździe przed głównym wejściem dostrzegł mężczyznę z&nbsp;wiadrem i&nbsp;szczotką, który z&nbsp;zacięciem szorował ścianę obok drzwi. Szpeciła ją swastyka na szubienicy &ndash; identyczna z&nbsp;tą, którą dzień wcześniej widział na fasadzie hotelu Sanssouci. Pałasiński miał rację, coś musiało być na rzeczy.</p>

  <p class="tekst-glowny">&ndash;&nbsp;Dzień dobry &ndash; zagaił dozorcę, wysiadając z&nbsp;samochodu. Wskazał na graffiti. &ndash; To się pojawiło niedawno?</p>

  <p class="tekst-glowny">&ndash;&nbsp;Wczoraj rano zobaczyłem. Chciałem to zmyć czym prędzej, ale kierowniczka zabroniła ruszać.</p>

  <p class="tekst-glowny">&ndash;&nbsp;Dlaczego?</p>

  <p class="tekst-glowny">&ndash;&nbsp;Właściciel kazał jej wezwać policję. Wściekły był, bo to już drugi taki przypadek. Więc dopiero jak przyjechali, porobili zdjęcia, wzięli monitoring i&nbsp;tak dalej, to wtedy kierowniczka pozwoliła szorować.</p>

  <p class="tekst-glowny">&ndash;&nbsp;Drugi raz? A&nbsp;kiedy był pierwszy?</p>

  <p class="tekst-glowny">&ndash;&nbsp;Prawdopodobnie tej samej nocy.</p>

  <p class="tekst-glowny">&ndash;&nbsp;Tutaj? W&nbsp;sensie, że były dwie swastyki?</p>

  <p class="tekst-glowny">&ndash;&nbsp;No gdzie. &ndash; Mężczyzna popatrzył na Wilczura jak na obłąkanego. &ndash; Na drugim obiekcie właściciela. Tym, co teraz remontuje, w&nbsp;Karpaczu.</p>

  <p class="tekst-glowny">&ndash;&nbsp;Hotelu Sanssouci? &ndash; Tomka przeszedł dreszcz.</p>

  <p class="tekst-glowny">&ndash;&nbsp;O&nbsp;właśnie. Dziwna nazwa, nie umiem zapamiętać tego słowa.</p>

  <p class="tekst-glowny">&ndash;&nbsp;Czyli pałac należy do Henryka Gąsienicy?</p>

  <p class="tekst-glowny">&ndash;&nbsp;Panie… &ndash; Dozorca uśmiechnął się z&nbsp;politowaniem. &ndash; Jak połowa takich cudeniek w&nbsp;okolicy.</p>

  <p class="tytul-podrozdzialu-1-swiatlo-gora">Cieplice Śląskie-Zdrój, 4 lipca 2008</p>

  <p class="tekst-glowny-1-akapit">Cieplice tętniły właściwym sobie, leniwym życiem uzdrowiska. Gdy Tomek wszedł na plac Piastowski, zobaczył obrazek sielanki, który nadawałby się na etykietę jakiejś wykwintnej czekolady. Przed pałacem Schaffgotschów tonęły w&nbsp;słońcu potężne kolorowe kwietniki i&nbsp;równo przystrzyżone drzewa. Dochodziło południe i&nbsp;zaczynało się robić coraz upalniej.</p>

  <p class="tekst-glowny">W&nbsp;barokowej bryle pałacu przeplatała się biel, łagodna żółć i&nbsp;akcenty wykonane z&nbsp;piaskowca, tak że budynek przypominał trochę piętrowy tort weselny.</p>

  <p class="tekst-glowny">Tort z&nbsp;wielką swastyką przy drzwiach.</p>

  <p class="tekst-glowny">Tomek podszedł bliżej i&nbsp;dla porównania otworzył na telefonie zdjęcie tej z&nbsp;Miłkowa. Nie ulegało wątpliwości, że pałac w&nbsp;Cieplicach oszpeciła ta sama osoba &ndash; albo przynajmniej działała według tego samego projektu. Dlaczego?</p>

  <p class="tekst-glowny">Stał zamyślony, aż słońce zaczęło palić go w&nbsp;czoło. Rozejrzał się w&nbsp;poszukiwaniu cienia i&nbsp;wtedy dostrzegł zlokalizowany w&nbsp;kamienicy naprzeciwko pałacu kiosk. Na stojaku przy okienku wystawiony był najnowszy numer „Naszej Jeleniej Góry”. Przecież dzisiaj miał ukazać się kolejny artykuł Maćka! Kupił więc gazetę i&nbsp;usiadł w&nbsp;sąsiedniej kawiarni.</p>

  <p class="tekst-glowny">Sącząc czarną kawę z&nbsp;filiżanki, zatopił się w&nbsp;lekturze:</p>

  <p class="tekst-glowny-1-swiatlo-dol"><span class="tytul-dziela">Czy w&nbsp;Sanssouci straszy?</span> &ndash; głosił tytuł artykułu, opatrzony zdjęciem zrujnowanego hotelowego holu.</p>

  <p class="tekst-glowny-wciety-1-akapit"><span class="tytul-dziela">Uzyskaliśmy nieoficjalne potwierdzenie wcześniejszych przypuszczeń, że Hermann Mohl, którego ciało odnaleziono kilka dni temu podczas remontu hotelu Sanssouci w&nbsp;Karpaczu Górnym, został zamordowany. Działania policji skupiają się obecnie na poszukiwaniu sprawcy zbrodni.</span></p>

  <p class="tekst-glowny-wciety"><span class="tytul-dziela">Śledztwo prowadzone przez naszą redakcję umożliwiło odkrycie bardzo ciekawego wątku, który może mieć bezpośredni związek z&nbsp;tą sprawą albo okazać się zupełnie nową zagadką powiązaną z&nbsp;tym miejscem. </span></p>

  <p class="tekst-glowny-wciety"><span class="tytul-dziela">Wśród mieszkańców Karpacza obiekt od lat uchodzi za nawiedzony. Tuż po publikacji pierwszego artykułu, poświęconego tajemnicom hotelu Sanssouci, do naszej redakcji zadzwoniła czytelniczka, która pragnie pozostać anonimowa. Mieszka w&nbsp;pobliżu i&nbsp;twierdzi, że nocą nierzadko widywała zapalające się i&nbsp;gasnące światła w&nbsp;różnych oknach zrujnowanego budynku. Postanowiliśmy zweryfikować tę relację u&nbsp;naszych informatorów &ndash; i&nbsp;rzeczywiście, doniesienia o&nbsp;tajemniczych światłach pojawiających się w&nbsp;hotelu nocą potwierdziło kilka osób. Zjawisko to obserwowano w&nbsp;ciągu ostatnich dwudziestu lat, niemal od chwili, gdy obiekt został zamknięty na stałe.</span></p>

  <p class="tekst-glowny-wciety"><span class="tytul-dziela">Choć niektórzy dopatrują się w&nbsp;tym działania duchów, które miałyby nawiedzać hotel ze względu na jego mroczną historię, istnieje także bardziej prozaiczne wyjaśnienie. Powszechnie wiadomo, że Sanssouci wielokrotnie padał ofiarą szabrowników, poszukujących w&nbsp;starym budynku wszystkiego, co nadawało się do użytku lub spieniężenia &ndash; od elementów instalacji grzewczej po parkiety i&nbsp;boazerie.</span></p>

  <p class="tekst-glowny-wciety"><span class="tytul-dziela">Od wielu naszych rozmówców usłyszeliśmy też legendę o&nbsp;rzekomo ukrytym przez Niemców w&nbsp;piwnicach hotelu skarbie &ndash; ale czyż tego typu historii nie ma każdy szanujący się dolnośląski dom?</span></p>

  <p class="tekst-glowny-wciety"><span class="tytul-dziela">W&nbsp;toku dziennikarskiego śledztwa dotarliśmy przypadkowo do bardzo ciekawej relacji jednego z&nbsp;mieszkańców Karpacza. Twierdzi on, że w&nbsp;ostatnią sobotę wakacji w&nbsp;roku 1992 młodzież zorganizowała w&nbsp;opuszczonym hotelu libację. Podczas balangi, w&nbsp;której brało udział kilkanaście osób, miało dojść do seansu spirytystycznego. Według uczestnika zdarzenia, który zgodził się z&nbsp;nami porozmawiać, w&nbsp;libacji brał udział obecny burmistrz Karpacza &ndash; Łukasz Zagórny. W&nbsp;przypływie gniewu zniszczył on ponoć znajdujące się w&nbsp;holu hotelu kryształowe lustro, w&nbsp;którym &ndash; według miejscowych plotek &ndash; ukazywał się duch Adolfa Hitlera. Na miejsce została wezwana policja. Uczestnicy libacji zgodnie zeznawali, że słyszeli w&nbsp;hotelu odgłosy uwolnionego w&nbsp;trakcie seansu ducha, który jęczał trudne do zrozumienia słowa prawdopodobnie w&nbsp;języku niemieckim.</span></p>

  <p class="tekst-glowny-wciety"><span class="tytul-dziela">Czy zatem rzeczywiście budynek ma pewne okultystyczne moce, czy też nieroztropna młodzież uległa zbiorowej panice na skutek wypitego w&nbsp;nadmiernych ilościach alkoholu? Pytanie o&nbsp;nadprzyrodzony charakter zjawisk, które związane są z&nbsp;hotelem, pozostaje więc wciąż aktualne. </span></p>

  <p class="tekst-glowny-wciety"><span class="tytul-dziela">Wszystkich mających ciekawe informacje na temat Sanssouci prosimy o&nbsp;kontakt z&nbsp;redakcją.</span></p>

  <p class="tekst-glowny-1-swiatlo-gora">Skończył czytać artykuł i&nbsp;zapatrzył się na swastykę wymalowaną na fasadzie pałacu. Jaki związek mógł istnieć między siedzibą Schaffgotschów, pałacem w&nbsp;Miłkowie a&nbsp;hotelem Sanssouci?</p>

  <p class="tekst-glowny">Pierwsza myśl nasuwała się sama: Henryk Gąsienica. Dwa z&nbsp;trzech „naznaczonych” obiektów były jego własnością. Do tej układanki nie pasował jednak pałac w&nbsp;Cieplicach. Chwilę wcześniej Tomek wyczytał z&nbsp;zawieszonej obok drzwi biało-czerwonej tabliczki, że obiekt należy do Politechniki Wrocławskiej.</p>

  <p class="tekst-glowny">W&nbsp;tym momencie zabrzęczała komórka. Spojrzał na wyświetlacz, kolejny esemes od Pałasińskiego:</p>

  <p class="tekst-glowny"><span class="tytul-dziela">Swastyk na szubienicach jest więcej. Pałacyk na Księżej Górze koło Karpacza, hotel w&nbsp;centrum Szklarskiej Poręby… Dostaję kolejne wiadomości od czytelników.</span></p>

  <p class="tekst-glowny">Tomek szybko odpisał:</p>

  <p class="tekst-glowny"><span class="tytul-dziela">Któryś z&nbsp;tych obiektów należy do Gąsienicy?</span></p>

  <p class="tekst-glowny">Odpowiedź Pałasińskiego ostatecznie położyła kres kiełkującej dopiero w&nbsp;głowie Wilczura teorii, że te swastyki to zaszyfrowany przekaz dla biznesmena:</p>

  <p class="tekst-glowny"><span class="tytul-dziela">Nie.</span></p>

  <p class="tekst-glowny">Dopił kawę i&nbsp;już miał wstawać od stolika, gdy zadzwonił telefon. Maks.</p>

  <p class="tekst-glowny">&ndash;&nbsp;Tomek! Węglorz się obudził, słyszysz!? &ndash; krzyczał uradowany przyjaciel.</p>

  <p class="tekst-glowny">&ndash;&nbsp;Ojej, to fantastyczna wiadomość! Jak się czuje?</p>

  <p class="tekst-glowny">&ndash;&nbsp;Napisał do mnie przed chwilą, niedawno go wybudzili. Chyba jest lepiej, bo nie leży już na OIOM-ie, przenieśli go na internę. Właśnie jadę ze Śnieżnych Kotłów na dół, do szpitala.</p>

  <p class="tekst-glowny">&ndash;&nbsp;Odwiedzę go razem z&nbsp;tobą! Może uda nam się dowiedzieć w&nbsp;końcu, co takiego się stało podczas tego feralnego przesłuchania.</p>

  <p class="tytul-podrozdzialu-1-swiatlo-gora">Jelenia Góra, 4 lipca 2008</p>

  <p class="tekst-glowny-1-akapit">Węglorz leżał w&nbsp;sali zupełnie sam. Był przeraźliwie blady i&nbsp;tępym wzrokiem wpatrywał się w&nbsp;sufit, co jakiś czas pokasłując. Wokół jego łóżka ustawionych było kilka urządzeń, które wydawały ciche sygnały, monitorując parametry życiowe pacjenta.</p>

  <p class="tekst-glowny">&ndash;&nbsp;Jacku! Jak się czujesz? &ndash; Maks podszedł do łóżka i&nbsp;spojrzał na przyjaciela z&nbsp;troską.</p>

  <p class="tekst-glowny">Historyk uniósł wzrok, w&nbsp;oczach miał łzy.</p>

  <p class="tekst-glowny">&ndash;&nbsp;Och, nie spodziewałem się, że mnie odwiedzisz…</p>

  <p class="tekst-glowny">&ndash;&nbsp;Nie wyobrażałeś sobie chyba, że mógłbym do ciebie nie przyjść? &ndash; W&nbsp;głosie Maksa pobrzmiewało oburzenie.</p>

  <p class="tekst-glowny">&ndash;&nbsp;Sam już nie wiem, co myślałem… &ndash; westchnął Jacek i&nbsp;urwał, gdy dostrzegł Tomka. &ndash; Och, nasz pisarz. Dzień dobry. A&nbsp;co ty tu robisz?</p>

  <p class="tekst-glowny">&ndash;&nbsp;Cześć! Przede wszystkim też chciałbym się dowiedzieć, jak się czujesz. A&nbsp;poza tym przyjechałem, bo… &ndash; zawahał się na moment. &ndash; Rozmawialiśmy. Chwilę przed twoim wypadkiem.</p>

  <p class="tekst-glowny">&ndash;&nbsp;Rozmawialiśmy? &ndash; powtórzył Węglorz, jakby nie zrozumiał znaczenia tego słowa. &ndash; Byłeś u&nbsp;mnie, w&nbsp;domu Hauptmanna?</p>

  <p class="tekst-glowny">&ndash;&nbsp;Nie, dzwoniłeś do mnie z&nbsp;Jagniątkowa.</p>

  <p class="tekst-glowny">&ndash;&nbsp;Ja? &ndash; Położył dłoń na czole, jakby się upewniał, czy nie ma gorączki.</p>

  <p class="tekst-glowny">&ndash;&nbsp;Tak. Mówiłeś o&nbsp;tym, że odkryłeś prawdę dotyczącą hotelu Sanssouci i&nbsp;ktoś chce zrobić ci z&nbsp;tego powodu krzywdę.</p>

  <p class="tekst-glowny">&ndash;&nbsp;Ja tak mówiłem? &ndash; zamyślił się Węglorz. &ndash; No, w&nbsp;sumie mogłem tak powiedzieć. Bo nadal uważam, że to prawda! &ndash; urwał i&nbsp;zaczął kaszleć. &ndash; Słuchajcie, mam nadzieję, że nie pomyśleliście, że ja chciałem naprawdę… odejść. To był wypadek, bardzo głupi. Hamulce chyba mi puściły, wróciły niemiłe wspomnienia i&nbsp;straciłem kontrolę nad sytuacją.</p>

  <p class="tekst-glowny">&ndash;&nbsp;Jacek, a&nbsp;możesz nam powiedzieć, co się stało na policji? &ndash; spróbował Tomek. &ndash; O&nbsp;coś cię oskarżono? Pytam, bo chcielibyśmy pomóc wyjaśnić tę sytuację. Gdy do mnie dzwoniłeś te kilka dni temu, byłeś bardzo wzburzony.</p>

  <p class="tekst-glowny">&ndash;&nbsp;Ach… &ndash; Oczy Węglorza znów zaczęły błyszczeć. &ndash; To wszystko przez moją głupotę. I&nbsp;niewyparzony język &ndash; przerwał, jakby nad czymś się namyślał. &ndash; To był… Dziewięćdziesiąty pierwszy rok. Wtedy jeszcze studiowałem i&nbsp;w&nbsp;wakacje wypadały mi praktyki w&nbsp;Archiwum Państwowym w&nbsp;Jeleniej Górze. I&nbsp;tam, podczas inwentaryzacji jakichś poniemieckich zbiorów, trafiłem przez przypadek na teczkę dokumentów. Było w&nbsp;niej łącznie może kilkanaście kartek, ale… bardzo przerażających!</p>

  <p class="tekst-glowny">&ndash;&nbsp;Czego dotyczyły? &ndash; Wilczur nie mógł ukryć ciekawości.</p>

  <p class="tekst-glowny">&ndash;&nbsp;To było sprawozdanie, spisane na maszynie. Z&nbsp;olbrzymiej konferencji, którą niemieckie Ministerstwo Spraw Zagranicznych zorganizowało w&nbsp;Sanssouci, od trzeciego do czwartego kwietnia czterdziestego czwartego. Jej celem było podjęcie działań, które umożliwiłyby znaczne zintensyfikowanie akcji antyżydowskiej za granicą &ndash; wydusił Węglorz przez zaciśnięte gardło i&nbsp;zakaszlał. &ndash; Przepraszam, to chyba od tej intubacji…</p>

  <p class="tekst-glowny">&ndash;&nbsp;Na czym polegała ta akcja?</p>

  <p class="tekst-glowny">&ndash;&nbsp;Niemcy byli do bólu pragmatyczni i&nbsp;przewidujący. To, co robili w&nbsp;Auschwitz czy innych obozach koncentracyjnych, cały Holokaust, komory gazowe, mordowanie Żydów… Oni doskonale rozumieli, że prędzej czy później wszystko wyjdzie na jaw i&nbsp;świat się o&nbsp;tym dowie. Nie da się przecież ukryć zagłady kilku milionów osób. Postanowili więc przygotować świat na prawdę o&nbsp;swoich zbrodniach.</p>

  <p class="tekst-glowny">&ndash;&nbsp;Do czegoś takiego nie da się chyba kogoś przygotować… &ndash; wątpił Maks.</p>

  <p class="tekst-glowny">&ndash;&nbsp;Niemcy uznali, że przy odpowiednim nakładzie środków i&nbsp;pracy, z&nbsp;pomocą zręcznych dyplomatów, będą w&nbsp;stanie wykreować w&nbsp;innych krajach taką atmosferę, że gdy prawda o&nbsp;Holokauście wyjdzie na jaw, świat jeszcze im za to podziękuje.</p>

  <p class="tekst-glowny">&ndash;&nbsp;I&nbsp;Ministerstwo Spraw Zagranicznych rzeczywiście miało w&nbsp;tym pomagać? &ndash; Wilczur szerzej otworzył oczy ze zdziwienia.</p>

  <p class="tekst-glowny">&ndash;&nbsp;Tu właśnie jest sedno sprawy. Na pierwszy rzut oka wydaje się, że tak elegancki urząd jak MSZ, gdzie obowiązują dyplomatyczne zasady, wysoka kultura języka i&nbsp;tak dalej, nie może się mieszać w&nbsp;coś tak brudnego jak Holokaust, bo to przecież domena Ministerstwa Spraw Wewnętrznych i&nbsp;SS. Ale spójrz na to z&nbsp;drugiej strony: które inne ministerstwo ma taką siłę, prestiż i&nbsp;możliwości? Placówki dyplomatyczne na całym świecie, konsulaty, ambasady. A&nbsp;każdy pracujący tam urzędnik ma w&nbsp;danym kraju sieć kontaktów oraz wiedzę, z&nbsp;czego ludzie w&nbsp;danym państwie są niezadowoleni. Na czymś takim można budować potężną nienawiść. Jak się wie, co ludzi uwiera, wystarczy dyskretnie, ale jednoznacznie wskazać im winnego. Ot, na przykład Żyda.</p>

  <p class="tekst-glowny">&ndash; Zaraz… dotychczas wydawało mi się, że Ministerstwo Spraw Zagranicznych było jednym z&nbsp;niewielu albo może i&nbsp;jedynym niemieckim ministerstwem, które szczyciło się tym, że nigdy nie miało z&nbsp;Holokaustem nic wspólnego?</p>

  <p class="tekst-glowny">&ndash;&nbsp;Jasne &ndash; prychnął Węglorz. &ndash; To tak jak w&nbsp;tych dowcipach, gdy Hitler dzwoni do Auschwitz zapytać, skąd tam biorą tyle tego mydła albo dlaczego takie wysokie rachunki za gaz, bo on o&nbsp;niczym nie wie. Na tym właśnie polega najbrudniejsza polityka… &ndash; napadł go atak potężnego kaszlu &ndash; …że pod najokrutniejszymi decyzjami podpisują się jacyś frajerzy, którzy zostali w&nbsp;to wrobieni. Albo nikt się nie podpisuje. Tak, żeby nie można było potem znaleźć odpowiedzialnych. &ndash; Węglorz pokiwał głową. &ndash; Niektórzy myślą, że jeśli nie ma dokumentów, to znaczy, że dany proceder nie miał miejsca. A&nbsp;co, jeśli po prostu te dokumenty się nie zachowały? Albo przez lata pozostały nieodkryte? Tak właśnie było z&nbsp;protokołem konferencji antyżydowskiej, którą wspólnie z&nbsp;SS zorganizowało niemieckie MSZ w&nbsp;hotelu Sanssouci.</p>

  <p class="tekst-glowny">&ndash;&nbsp;I&nbsp;ten protokół leży w&nbsp;jeleniogórskich archiwach, ot tak?</p>

  <p class="tekst-glowny">&ndash;&nbsp;Jeśli mi nie wierzysz, możesz sam pojechać i&nbsp;sprawdzić. Zaproszono na to wydarzenie dyplomatów z&nbsp;całego świata, łącznie kilkadziesiąt osób. I&nbsp;przez dwa dni trwały debaty, jak szerzyć akcję antyżydowską za granicami. Każda placówka dyplomatyczna przesyłała zatrudnionego u&nbsp;siebie referenta, który był delegowany wyłącznie do zajęcia się sprawą żydowską. Zobaczcie więc, jakie to musiało być dla Niemców istotne! I&nbsp;podczas tej konferencji wszyscy uczestnicy wspólnie głowili się nad problemem, jak najlepiej krzewić antysemityzm w&nbsp;krajach, w&nbsp;których pracowali. Podnoszono propozycje produkcji odpowiednich filmów, kolportaż gazet i&nbsp;ulotek, propagandę szeptaną i&nbsp;tak dalej.</p>

  <p class="tekst-glowny">&ndash;&nbsp;Jakim cudem nikt nie mówi o&nbsp;tej konferencji? Nie zachowała się lista uczestników? &ndash; Maks był oburzony.</p>

  <p class="tekst-glowny">&ndash;&nbsp;Zachowała się… Ba, jakaś nadgorliwa protokolantka zapisała również w&nbsp;sprawozdaniu rzeczy, które nigdy nie powinny były zostać uwiecznione na papierze. Choćby fragmenty referatu otwierającego konferencję, który wygłosił profesor Franz Six. Mówił między innymi, że niesamowicie istotne jest „pozbawienie żydostwa rezerw biologicznych”, które zlokalizowane są na wschodzie Europy, bo bez ich eliminacji żydostwo będzie się dalej rozprzestrzeniać. Rozumiecie? To przecież wprost opis zagłady! I&nbsp;jeszcze w&nbsp;jakim parszywym wydaniu, jakby to „żydostwo” i&nbsp;jego „biologiczne rezerwy” to nie byli ludzie, tylko jakieś siedlisko robactwa.</p>

  <p class="tekst-glowny">&ndash;&nbsp;I&nbsp;najgorsze jest to, że oni tę wizję z&nbsp;Karpacza niedługo potem spełnili… &ndash; uświadomił sobie nagle Tomek. &ndash; Bo mniej więcej w&nbsp;tym samym czasie doszło do zagłady węgierskich Żydów, dobrze pamiętam?</p>

  <p class="tekst-glowny">&ndash;&nbsp;Dokładnie tak. W&nbsp;kilka miesięcy zorganizowali przeszło setkę pociągów i&nbsp;pół miliona Żydów z&nbsp;Węgier pojechało do Auschwitz. W&nbsp;ten sposób „eliminowano biologiczne rezerwy na wschodzie”. Mam ciarki, gdy to mówię…</p>

  <p class="tekst-glowny">&ndash;&nbsp;I&nbsp;co, nikt za tę konferencję nie poniósł odpowiedzialności? Nie wierzę, do cholery, nie wierzę! &ndash; Maks był coraz bardziej rozsierdzony.</p>

  <p class="tekst-glowny">&ndash;&nbsp;Próbowałem na to pytanie odpowiedzieć. Prześledziłem losy dyplomatów, którzy brali udział w&nbsp;spotkaniu w&nbsp;Sanssouci. Może jedną osobę spotkała jakaś kara. Większość zasłaniała się niewiedzą, niepamięcią, podważała wiarygodność protokołu z&nbsp;konferencji, a&nbsp;ostatecznie uniewinniono ich wobec braku dostatecznych dowodów. Co więcej, niektórzy zostali potem przywróceni do służby dyplomatycznej! Jakby tego jeszcze było mało, niedługo po wojnie posadę szefa archiwum niemieckiego MSZ objął urzędnik, który, uwaga, również brał udział w&nbsp;tej konferencji! Myślę, że resztę możecie dopowiedzieć sobie sami.</p>

  <p class="tekst-glowny">&ndash;&nbsp;Na tym spotkaniu w&nbsp;Sanssouci pojawił się także zapewne niemiecki konsul z&nbsp;Mediolanu &ndash; klocki w&nbsp;głowie Tomka wskoczyły na właściwe miejsce &ndash; Hermann Mohl.</p>

  <p class="tekst-glowny">&ndash;&nbsp;Skąd o&nbsp;tym wiesz? &ndash; ożywił się Węglorz.</p>

  <p class="tekst-glowny">&ndash;&nbsp;Przypuszczenie.</p>

  <p class="tekst-glowny">&ndash;&nbsp;Słuszne. Co najgorsze, większość uczestników tej haniebnej konferencji, nawet jeśli nie wróciła do dyplomacji, to i&nbsp;tak doskonale sobie poradziła. Taki Mohl na przykład ukrył się w&nbsp;ostatnich chwilach wojny nad jeziorem Como, został potem aresztowany przez aliantów, ale z&nbsp;obozu internowania go wypuścili, bo uwaga: wstawił się za nim prawdopodobnie sam papież. I&nbsp;Hermann po tym wszystkim najzwyczajniej w&nbsp;świecie został pisarzem i&nbsp;dziennikarzem. Tylko jeden ze współorganizatorów konferencji dostał wyrok dwudziestu lat więzienia, ale wyszedł po kilku i&nbsp;zrobił po wojnie karierę jako szef marketingu znanego producenta samochodów! Trzeba przyznać, w&nbsp;propagandzie miał bardzo duże doświadczenie. Tylko teraz zamiast namawiać do mordowania Żydów, zachęcał do kupowania aut &ndash; podsumował Węglorz z&nbsp;ironią.</p>

  <p class="tekst-glowny">&ndash;&nbsp;Dlaczego Mohl w&nbsp;dziewięćdziesiątym drugim przyjechał do Jeleniej Góry? &ndash; zaczął zastanawiać się na głos Tomek.</p>

  <p class="tekst-glowny">&ndash;&nbsp;Nie mam bladego pojęcia! Gdy przetłumaczyłem protokół z&nbsp;konferencji, próbowałem tę sprawę nagłośnić, zainteresować nią media, ale mi się nie udało. Kiedy jednak rok później dowiedziałem się, że Mohl, dawny dyplomata, członek NSDAP i&nbsp;w&nbsp;dodatku esesman, przyjeżdża do Jeleniej Góry, to… Wiedziałem, że nie podaruję sobie, jeśli tam nie pójdę i&nbsp;nie wygarnę mu w&nbsp;twarz. „Co, bezczelny draniu, może do Sanssouci znowu byś zajrzał? Może o&nbsp;tym miejscu książkę napisz?” Wykrzyczałem mu te pytania po niemiecku. A&nbsp;on? Zaśmiał się, gnój jeden! Mnie natomiast wyproszono z&nbsp;biblioteki.</p>

  <p class="tekst-glowny">&ndash;&nbsp;I&nbsp;dzień później Mohl zniknął…</p>

  <p class="tekst-glowny">&ndash;&nbsp;Gdy tylko usłyszałem o&nbsp;jego zaginięciu, od razu zrozumiałem, że będę miał przechlapane. Trudno się jednak dziwić, że policja zaraz zaczęła mnie podejrzewać, w&nbsp;końcu zwymyślałem starego nazistę przy kilkudziesięciu świadkach. Ale… &ndash; głos zaczął mu się łamać &ndash; …ja naprawdę nie miałem z&nbsp;tym nic wspólnego, przysięgam!</p>

  <p class="tekst-glowny">Maks znów położył mu rękę na ramieniu.</p>

  <p class="tekst-glowny">&ndash;&nbsp;Byłem wzywany na przesłuchania kilka razy, jeden policjant mi groził, że lepiej, żebym się przyznał, to dostanę niższy wyrok. Straszyli mnie, mocno to przeżyłem. Ciągle żądali, żebym pokazał, gdzie ukryłem ciało, chcieli ze mnie zrobić kozła ofiarnego! A&nbsp;to jeszcze była sprawa międzynarodowa, w&nbsp;gruncie rzeczy, bo Niemiec zginął w&nbsp;Polsce… Przeszukiwali nawet moją leśniczówkę! Nie znaleźli jednak żadnych dowodów, więc w&nbsp;końcu dali spokój. Ale mi brakowało już siły, żeby nagłośnić sprawę tej konferencji, choć początkowo miałem taki plan.</p>

  <p class="tekst-glowny">&ndash;&nbsp;Co ci się stało w&nbsp;oko? &ndash; Maks nagle oprzytomniał.</p>

  <p class="tekst-glowny">Węglorz spojrzał na niego zdziwiony, po czym spróbował podrapać się po powiece, ale gdy tylko jej dotknął, stęknął z&nbsp;bólu. Całe oko było sine.</p>

  <p class="tekst-glowny">&ndash;&nbsp;Bo… to… na przesłuchaniu &ndash; dukał z&nbsp;przerwami, niemal szeptem. &ndash; Wypytywali mnie, czy mam pomysł, dlaczego facet, którego oskarżałem o&nbsp;związek z&nbsp;tajemnicami hotelu Sanssouci, znalazł się teraz, po latach, martwy w&nbsp;tym właśnie hotelu. I&nbsp;tamten policjant się zdenerwował, bo… ja się zestresowałem i… nie chciałem mówić.</p>

  <p class="tekst-glowny">&ndash;&nbsp;Uderzył cię?! &ndash; Maks uniósł głos, oburzony.</p>

  <p class="tekst-glowny">Węglorz tylko pokiwał głową.</p>

  <p class="tekst-glowny">&ndash;&nbsp;Ale nie mówcie nikomu, bo ja się go boję &ndash; wyszeptał z&nbsp;błagalnym wzrokiem. &ndash; Wróciły do mnie wszystkie te strachy z&nbsp;dawnych lat, jeszcze silniejsze! Że coś na mnie znajdą, że mnie wrobią. Wtedy, w&nbsp;dziewięćdziesiątym drugim, nie mieli ciała, a&nbsp;teraz już je mają… I&nbsp;co najgorsze, znaleźli je w&nbsp;tym cholernym hotelu! Boże… &ndash; Rozpłakał się. &ndash; I&nbsp;jeszcze mandat dostałem, za jazdę bez biletu i…</p>

  <p class="tekst-glowny">&ndash;&nbsp;Kto w&nbsp;takim razie chce cię wrobić? &ndash; zastanawiał się Wilczur. &ndash; Komuś się naraziłeś wtedy? Może to zemsta?</p>

  <p class="tekst-glowny">&ndash;&nbsp;Ale za co? &ndash; Węglorz zrobił wielkie oczy.</p>

  <p class="tekst-glowny">&ndash;&nbsp;Nie mam pojęcia. &ndash; Tomek bezradnie rozłożył ręce. &ndash; Jeśli ktoś może wiedzieć, to chyba tylko ty, Jacek.</p>

  <p class="tekst-glowny">&ndash;&nbsp;Nic nie przychodzi mi do głowy… Przepraszam. Ale pomyślę o&nbsp;tym jeszcze &ndash; zawahał się. &ndash; Pomożecie udowodnić, że nie mam z&nbsp;tym nic wspólnego?</p>

  <p class="tekst-glowny">&ndash;&nbsp;Oczywiście &ndash; zapewnił Maks. &ndash; Uratowałeś mi parę lat temu życie, a&nbsp;Tomkowi pomogłeś rozwiązać ważną zagadkę. Mamy wobec ciebie dług wdzięczności i&nbsp;wreszcie możemy się zrewanżować.</p>

  <p class="tekst-glowny">&ndash;&nbsp;Ale będziemy potrzebować twojej pomocy &ndash; uściślił Wilczur. &ndash; Wszystko wskazuje na to, że mamy do czynienia z&nbsp;tajemnicą, której źródeł trzeba szukać w&nbsp;historii. A&nbsp;w&nbsp;tym zakresie to ty jesteś specjalistą.</p>

  <p class="tekst-glowny">&ndash;&nbsp;Oczywiście. Pomogę, jak tylko będę umiał.</p>

  <p class="tekst-glowny">&ndash;&nbsp;Zatem mam pierwsze pytanie… &ndash; Tomek zaczął zbierać myśli. &ndash; Zagramy w&nbsp;skojarzenia. Wymienię ci nazwy kilku budynków, a&nbsp;ty powiesz mi, czy uważasz, że coś może je łączyć.</p>

  <p class="tekst-glowny">&ndash;&nbsp;W&nbsp;porządku, wymieniaj.</p>

  <p class="tekst-glowny">&ndash;&nbsp;Hotel Sanssouci. Pałac w&nbsp;Miłkowie. Pałac Schaffgotschów w&nbsp;Cieplicach… &ndash; Wyjął telefon, żeby sprawdzić ostatnią wiadomość od Pałasińskiego. &ndash; I&nbsp;do tego pałacyk na Księżej Górze i&nbsp;hotel w&nbsp;centrum Szklarskiej Poręby, niestety nie wiem, który dokładnie.</p>

  <p class="tekst-glowny">Węglorz spojrzał na niego ze zdumieniem.</p>

  <p class="tekst-glowny">&ndash;&nbsp;Przychodzi ci na myśl, co może je łączyć? &ndash; zapytał Maks.</p>

  <p class="tekst-glowny">&ndash;&nbsp;Oczywiście. &ndash; Historyk aż się wzdrygnął. &ndash; To stara i&nbsp;mroczna, dyplomatyczna tajemnica Kotliny Jeleniogórskiej.</p>
</div>


<div class="t-p" id="calibre_link-12">
  <h1 title="Rozdział IX. Marian Bylica" class="toc"><a href="#calibre_link-49" class="calibre5"><img alt="" src="images/000002.jpg" class="calibre4" /></a><a href="#calibre_link-49" class="calibre5"><br class="calibre6" /></a><a href="#calibre_link-49" class="calibre5">Rozdział IX. Marian Bylica</a></h1>

  <p class="tekst-glowny-1-akapit">Który skrzywdziłeś człowieka prostego</p>

  <p class="tekst-glowny-1-akapit">Śmiechem nad krzywdą jego wybuchając,</p>

  <p class="tekst-glowny-1-akapit">Gromadę błaznów koło siebie mając</p>

  <p class="tekst-glowny-1-akapit">Na pomieszanie dobrego i&nbsp;złego,</p>

  <p class="tekst-glowny-1-akapit">[…]</p>

  <p class="tekst-glowny-1-akapit">Nie bądź bezpieczny. Poeta pamięta.</p>

  <p class="tekst-glowny-1-akapit">Możesz go zabić &ndash; narodzi się nowy.</p>

  <p class="tekst-glowny-1-akapit">Spisane będą czyny i&nbsp;rozmowy.</p>

  <p class="tekst-glowny-1-akapit">Lepszy dla ciebie byłby świt zimowy</p>

  <p class="tekst-glowny-1-akapit">I&nbsp;sznur i&nbsp;gałąź pod ciężarem zgięta.</p>

  <p class="tekst-glowny-podpis-1-swiatlo-gora">Czesław Miłosz, <span class="tytul-dziela">Który skrzywdziłeś</span><sup class="g2"><a href="#calibre_link-50" id="calibre_link-97" class="calibre7">16</a></sup></p>

  <p class="tytul-podrozdzialu-1-swiatlo-gora">Karpacz, 4 lipca 2008</p>

  <p class="tekst-glowny-1-akapit">W&nbsp;dwudziestym pierwszym wieku. W&nbsp;Polsce. Ktoś na komisariacie podniósł rękę na człowieka. Wilczurowi nie mieściło się to w&nbsp;głowie. A&nbsp;jednak &ndash; dawno nie widział takiego przerażenia jak dzisiejszego popołudnia w&nbsp;oczach Jacka Węglorza.</p>

  <p class="tekst-glowny">Był późny wieczór, gdy Tomek usiadł przy biurku i&nbsp;rozłożył notatki. Z&nbsp;pozoru wydawało się, że to bardzo monotonne &ndash; wciąż wracać w&nbsp;to samo miejsce, pochylać się nad blatem pełnym pokreślonych kartek i&nbsp;drążyć uparcie dany temat. Ale on jako pisarz był przyzwyczajony do żmudności swojego fachu i&nbsp;lubił te powroty do biurka. Wtedy czuł się bezpiecznie.</p>

  <p class="tekst-glowny">Maks miał rację, twierdząc, że Węglorz to chodząca encyklopedia Kotliny Jeleniogórskiej i&nbsp;Karkonoszy. Podczas wizyty w&nbsp;szpitalu Wilczur przekonał się o&nbsp;tym po raz kolejny. Opowieść, którą zaserwował im historyk, brzmiała jednak tak niezwykle, że w&nbsp;pierwszym momencie Wilczurowi trudno było w&nbsp;nią uwierzyć…</p>

  <p class="tekst-glowny">W&nbsp;tysiąc dziewięćset czterdziestym trzecim roku doszło do bombardowań Berlina, najtragiczniejszych w&nbsp;dotychczasowej historii wojny. W&nbsp;ich wyniku znacznie ucierpiały dwie wyjątkowo ważne części stolicy &ndash; okolice ulicy Wilhelmstrasse, gdzie siedzibę miał niemiecki rząd, oraz dzielnica Tiergarten, w&nbsp;której zlokalizowane były ambasady państw utrzymujących stosunki dyplomatyczne z&nbsp;III Rzeszą.</p>

  <p class="tekst-glowny">Wściekłe z&nbsp;tego powodu władze Niemiec jeszcze w&nbsp;tym samym roku zdecydowały o&nbsp;konieczności przeniesienia ambasad w&nbsp;miejsce wolne od zagrożenia nalotami.</p>

  <p class="tekst-glowny">Według Węglorza wzrok nazistowskich strategów zwrócił się właśnie na tę okolicę. Nietknięte ręką wroga Karkonosze zlokalizowane były z&nbsp;dala od Berlina, a&nbsp;jednocześnie bardzo dobrze skomunikowane ze stolicą dzięki rozwiniętej sieci dróg i&nbsp;linii kolejowych. Ponadto znajdowało się tutaj mnóstwo zamków, pałaców i&nbsp;luksusowych hoteli, które zamierzano zarekwirować na potrzeby zorganizowania tam ambasad. W&nbsp;ten sposób Kotlina Jeleniogórska miała stać się nowym centrum niemieckiego korpusu dyplomatycznego.</p>

  <p class="tekst-glowny">I&nbsp;tak w&nbsp;Szklarskiej Porębie zamierzano ulokować ambasady Szwajcarii, Rumunii i&nbsp;Chorwacji, dla Turcji przeznaczono siedzibę Schaffgotschów w&nbsp;Cieplicach, dla Watykanu &ndash; pałac w&nbsp;Miłkowie, dla Węgier &ndash; zameczek na Księżej Górze, a&nbsp;w&nbsp;hotelu Sanssouci, poza strukturami ministerialnymi, miała znaleźć miejsce ambasada Włoch. Dla większości innych krajów zamierzano przeznaczyć hotele zlokalizowane w&nbsp;różnych częściach Karpacza.</p>

  <p class="tekst-glowny">Na początku tysiąc dziewięćset czterdziestego czwartego wysłannicy Ministerstwa Spraw Zagranicznych zrobili w&nbsp;Karkonoszach rekonesans i&nbsp;przekazali Joachimowi von Ribbentropowi niepokojące wieści &ndash; według nich znaczna część wytypowanych wcześniej obiektów nie nadawała się do natychmiastowego przekształcenia w&nbsp;urzędy, ponieważ miała niedostateczne zaplecze sanitarne albo wymagała pilnych remontów. Planów w&nbsp;dużej mierze nie udało się więc zrealizować.</p>

  <p class="tekst-glowny">I&nbsp;chociaż z&nbsp;Kotliny Jeleniogórskiej nie zrobiono dzielnicy dyplomatycznej, hotel Sanssouci wciąż pozostał w&nbsp;centrum zainteresowania ministerstwa. Właścicielom odebrano go już wcześniej, na potrzeby lazaretu. Ten ostatecznie zlikwidowano, a&nbsp;hotel przekazano ministerstwu oraz ambasadzie Japonii, strategicznego sojusznika III Rzeszy w&nbsp;czasie wciąż trwającej wielkiej wojny…</p>

  <p class="tekst-glowny">Wilczur postukał długopisem o&nbsp;biurko, myśląc intensywnie. Musiał przewietrzyć głowę. Wyszedł na dwór i&nbsp;już po kilku minutach stał naprzeciwko hotelu Sanssouci. U&nbsp;wrót nocy, w&nbsp;pomarańczowym blasku żegnającego się z&nbsp;ziemią słońca, budynek wyglądał jeszcze bardziej upiornie.</p>

  <p class="tekst-glowny">Paradoksalnie w&nbsp;średniowieczu kaci mieli często sporą wiedzę medyczną, którą wykorzystywali, aby ratować życie swoich ofiar. Robili to jednak tylko w&nbsp;jednym celu &ndash; by móc dalej torturować i&nbsp;wymuszać odpowiednie zeznania. Hotel przypominał taką właśnie ofiarę podwójnej pracy kata: przez lata niszczony, teraz &ndash; reanimowany. Trudno było jednak powiedzieć, czy remont hotelu przybliży ujawnienie jego tajemnic, czy wręcz przeciwnie &ndash; sprawi, że budynek zaprze się jeszcze bardziej, a&nbsp;jego sekrety zostaną pogrzebane głębiej, pod kolejnymi, świeżymi warstwami betonu, tynku i&nbsp;drewna.</p>

  <p class="tekst-glowny">Zamknął oczy i&nbsp;spróbował wyobrazić sobie noc, kiedy doszło do wywoływania duchów, o&nbsp;której pisał Pałasiński w&nbsp;ostatnim artykule. Deszcz, huk grzmotów, pijani ludzie wdzierający się do środka. Używali samych latarek? A&nbsp;może mieli ze sobą też świece?</p>

  <p class="tekst-glowny-1-swiatlo-dol">Znienacka naszła go jeszcze jedna myśl. Wrócił do pensjonatu i&nbsp;wygrzebał z&nbsp;plecaka kupione rano w&nbsp;Cieplicach nowe wydanie „Naszej Jeleniej Góry”. Przeleciał wzrokiem artykuł Maćka, aż dotarł do fragmentu o&nbsp;zabawie w&nbsp;wywoływanie duchów:</p>

  <p class="tekst-glowny-wciety-1-akapit"><span class="tytul-dziela">W&nbsp;ostatnią sobotę wakacji w&nbsp;roku 1992 młodzież z&nbsp;Karpacza zorganizowała w&nbsp;opuszczonym hotelu libację. Podczas balangi, w&nbsp;której brało udział kilkanaście osób, miało dojść do przeprowadzenia seansu spirytystycznego.</span></p>

  <p class="tekst-glowny-1-swiatlo-gora">Drżącą ręką odblokował telefon i&nbsp;sprawdził kalendarz z&nbsp;roku tysiąc dziewięćset dziewięćdziesiątego drugiego. Ostatnia sobota wakacji wypadała 29 sierpnia, czyli dokładnie dzień po zaginięciu Mohla. Wszystko zaczynało nabierać sensu. Kto wie, czy zawodzenie, które wystraszyło wtedy pijaną młodzież, nie było po prostu krzykiem konającego w&nbsp;piwnicy Mohla?</p>

  <p class="tekst-glowny">Czuł, że coś mu umyka.</p>

  <p class="tekst-glowny">Skoro zakładał, że historyk jest niewinny, musiał znaleźć odpowiedź na pytanie: kto inny mógł to zrobić i&nbsp;dlaczego?</p>

  <p class="tekst-glowny">Myślami wrócił do swastyk wymalowanych na budynkach wybranych niegdyś przez niemieckie Ministerstwo Spraw Zagranicznych na siedziby ambasad. Prawdopodobnie był to znak od mordercy, wykonany przez niego samego albo na jego zlecenie. Czy w&nbsp;ten sposób chciał podkreślić wojenną przeszłość Mohla, za którą ukarał go śmiercią?</p>

  <p class="tekst-glowny">Coś w&nbsp;tej teorii zgrzytało… Z&nbsp;jednej strony ukrycie ciała, z&nbsp;drugiej widowiskowe swastyki w&nbsp;kilku albo kilkunastu miejscach Kotliny Jeleniogórskiej?</p>

  <p class="tekst-glowny">Poczuł na plecach dreszcz, gdy wreszcie w&nbsp;jego głowie wyklarowała się właściwa myśl: przecież kilkanaście lat temu zabójca pozbawił Mohla życia po cichu! Nie dał żadnego sygnału, jaki był jego motyw, i&nbsp;dodatkowo ukrył ciało na tyle sprytnie, że przez bardzo długi czas nie zostało ono odnalezione. Zdecydowanie więc sprawca nie szukał rozgłosu.</p>

  <p class="tekst-glowny">Czyżby nagle zmienił zdanie i&nbsp;zdecydował się na robienie graffiti tylko po to, żeby po kilkunastu latach od zbrodni podkreślić, jaki był motyw? Nie, to zupełnie bez sensu! Nic by przecież w&nbsp;ten sposób nie zyskał, poza narażeniem się na zdemaskowanie.</p>

  <p class="tekst-glowny">Po co zatem malował swastyki? No tak! W&nbsp;tym momencie Tomek zrozumiał &ndash; sprawca chciał po prostu skierować jeszcze bardziej podejrzenia na Węglorza, żeby odsunąć je od siebie i&nbsp;ukryć prawdziwe przyczyny popełnienia tej zbrodni.</p>

  <p class="tekst-glowny">Jaki więc miał motyw?</p>

  <p class="tekst-glowny">Raz jeszcze Tomek przeczytał wszystko, co spisał do tej pory. Nagle jego wzrok zawiesił się na dacie konferencji. Trzeci i&nbsp;czwarty kwietnia tysiąc dziewięćset czterdziestego czwartego. Myśli i&nbsp;skojarzenia pędziły w&nbsp;jego umyśle bez ładu i&nbsp;składu, mózg podsuwał różne pozornie niepowiązane obrazy. Stopniowo Wilczur odnosił wrażenie, że to, co dzieje się w&nbsp;jego głowie, wymyka się spod kontroli świadomości.</p>

  <p class="tekst-glowny">Wtem coś mu zaświtało. Zerwał się od biurka, ostatkiem przytomności zamknął za sobą na klucz drzwi pokoju i&nbsp;po raz drugi tego wieczoru wybiegł z&nbsp;pensjonatu.</p>

  <p class="tekst-glowny-1-swiatlo-dol">Choć latem w&nbsp;ciągu dnia upał doskwierał także Karpaczowi, w&nbsp;odróżnieniu od miast położonych na nizinach noce były tu chłodne. Zimne powietrze spływało z&nbsp;górskich zboczy i&nbsp;owiewało Tomka, gdy ten gnał Karkonoską. Skręcił w&nbsp;Szkolną, droga była bardzo stroma i&nbsp;przez swoją nieostrożność Wilczur omal nie upadł i&nbsp;nie poleciał w&nbsp;dół. Zasapany dotarł do skrzyżowania z&nbsp;Myśliwską i&nbsp;już po chwili stał przed kamieniem poświęconym pamięci Mariana Bylicy. Zaczął czytać:</p>

  <p class="autor-ksiazki-imie"><span class="tytul-dziela">Marian Bylica </span></p>

  <p class="autor-ksiazki-imie"><span class="tytul-dziela">ur. 1 IX 1920 r. w&nbsp;Oświęcimiu </span></p>

  <p class="autor-ksiazki-imie"><span class="tytul-dziela">zginął śmiercią męczeńską </span></p>

  <p class="autor-ksiazki-imie"><span class="tytul-dziela">powieszony w&nbsp;tym miejscu </span></p>

  <p class="autor-ksiazki-imie"><span class="tytul-dziela">przez hitlerowców </span></p>

  <p class="autor-ksiazki-imie"><span class="tytul-dziela">w&nbsp;dniu 4 IV 1944 r.</span></p>

  <p class="tekst-glowny-1-swiatlo-gora">Stał przez chwilę zamyślony, po czym skłonił głowę z&nbsp;szacunkiem dla zmarłego i&nbsp;rozpoczął mozolną wspinaczkę do pensjonatu.</p>

  <p class="tekst-glowny">Gdy dotarł na Karkonoską, minęły go dwa radiowozy na sygnale, które pędziły na złamanie karku przez pogrążone w&nbsp;mroku miasto. Jego myśli krążyły jednak głównie wokół burmistrza Karpacza. Może wnuk Bylicy będzie umiał mu powiedzieć coś więcej o&nbsp;swoim dziadku, przymusowym pracowniku hotelu Sanssouci, którego data śmierci &ndash; przypadkowo lub nie &ndash; zbiegła się z&nbsp;terminem konferencji?</p>

  <p class="tytul-podrozdzialu-1-swiatlo-gora">Karpacz, 5 lipca 2008</p>

  <p class="tekst-glowny-1-akapit">Przejęty kolejnymi odkryciami nie mógł zasnąć przez większą część nocy; zapadał w&nbsp;płytki sen, aby po chwili znów się obudzić. Momentami nie wiedział już, czy wizje podsuwała mu jeszcze rozgrzana do czerwoności wyobraźnia, czy to już raczej wyłącznie senne mary. Obrazy przechodziły w&nbsp;siebie płynnie. Zdawało mu się, że wychodzi na ulicę i&nbsp;widzi dyplomatów w&nbsp;eleganckich płaszczach, którzy wysiadają z&nbsp;czarnych limuzyn i&nbsp;witają się ze&nbsp;sobą, wchodząc do hotelu. Z&nbsp;dachów budynku pracownicy spuszczają sztandary ze swastykami, które rozwijają się z&nbsp;przeraźliwym hukiem, zakłócając spokój górskiego miasteczka.</p>

  <p class="tekst-glowny">Okna Sanssouci jaśnieją, jarzą się na pomarańczowo przez krótką chwilę, a&nbsp;zaraz już na czerwono, jakby w&nbsp;hotelu wybuchł pożar. Ułamek sekundy później światła zaczynają jednak znienacka przygasać, tak jakby w&nbsp;instalacji elektrycznej co rusz rosło i&nbsp;spadało napięcie. Pada śnieg, jego płatki błyszczą w&nbsp;świetle gazowych latarni, gdy ponad dachami hotelu zaczynają zbierać się ciemne burzowe chmury. Z&nbsp;kominów budynku unosi się dym, początkowo jasny, a&nbsp;stopniowo coraz ciemniejszy. Jego brunatne kłęby spowijają hotel, zlewają się z&nbsp;ponurymi chmurami na niebie, ich mdłe smugi wsiąkają w&nbsp;płaszcze dyplomatów, zaczynają spowijać ich głowy i&nbsp;serca, zobojętniają ich na słowa, które słyszą i&nbsp;które wypowiadają. Zaczynają się zachowywać jak marionetki, nieświadome tego, że ich ruchy nie są samodzielne, ale dyktowane szarpnięciami sznurków.</p>

  <p class="tekst-glowny">W&nbsp;oddali zaczyna wyć jakaś syrena. Budynek hotelu ewoluuje, z&nbsp;jego fasady znikają stiukowe dekoracje, pojawia się goła cegła, rozmywają się najwyższe piętra, a&nbsp;zamiast nich kominy stają się coraz wyższe. Ktoś zaczyna rozwijać kolczaste druty, kto inny podłącza je do prądu, w&nbsp;tym momencie okna budynku zieją już wyłącznie ciemnością. Szczekają psy, ktoś krzyczy, ktoś wyje. Esesmańska pałka uderza o&nbsp;czyjeś bezbronne ciało. Wydawane są kolejne wyroki, nadzy ludzie wchodzą do komór, piec nie nadąża z&nbsp;pracą.</p>

  <p class="tekst-glowny">Zerwał się z&nbsp;łóżka z&nbsp;krzykiem.</p>

  <p class="tekst-glowny">Minęło kilkanaście minut, nim udało mu się w&nbsp;pełni dobudzić. W&nbsp;końcu zwlókł się na śniadanie, zjadł je w&nbsp;pośpiechu, po czym wrócił do pokoju i&nbsp;otworzył laptopa. Zajrzał na stronę internetową „Naszej Jeleniej Góry” i&nbsp;ze zdziwieniem odkrył, że pojawił się tam już kolejny artykuł Pałasińskiego z&nbsp;cyklu <span class="tytul-dziela">Tajemnice hotelu Sanssouci</span>.</p>

  <p class="tekst-glowny-1-swiatlo-dol">Westchnął i&nbsp;zaczął czytać:</p>

  <p class="autor-ksiazki-imie"><span class="wytluszczenie-wyroznienie">Tajemnicza zbrodnia w&nbsp;hotelu &ndash; jest reakcja ze strony Niemiec</span></p>

  <p class="tekst-glowny-wciety-1-akapit"><span class="tytul-dziela">W&nbsp;piątek, 4 lipca, polska policja oficjalnie potwierdziła tożsamość denata, którego ciało przez przypadek odnaleziono zamurowane w&nbsp;ścianach piwnicy hotelu Sanssouci. Zgodnie z&nbsp;wcześniejszymi przypuszczeniami zwłoki należały do Hermanna Mohla, niemieckiego pisarza, który w&nbsp;1992 roku odwiedził Karkonosze z&nbsp;okazji promocji swojej pierwszej książki przetłumaczonej na język polski. </span></p>

  <p class="tekst-glowny-wciety"><span class="tytul-dziela">Kondolencje dla rodziny płyną z&nbsp;wielu stron, notę dyplomatyczną w&nbsp;tej sprawie wystosowało także Ministerstwo Spraw Zagranicznych Republiki Federalnej Niemiec. Jak się bowiem okazuje, Hermann Mohl w&nbsp;latach 1933&ndash;1945 pracował w&nbsp;ambasadach niemieckich w&nbsp;Londynie, Tokio, Moskwie i&nbsp;Mediolanie. </span></p>

  <p class="tekst-glowny-wciety"><span class="tytul-dziela">Dodajmy, że Hermann Mohl ceniony był nie tylko przez czytelników i&nbsp;kolegów po piórze, ale też doczekał się wysokiego odznaczenia państwowego w&nbsp;postaci Krzyża Wielkiego Orderu Zasługi Republiki Federalnej Niemiec, który odebrał na kilka lat przed tragiczną śmiercią.</span></p>

  <p class="tekst-glowny-1-swiatlo-gora">&ndash;&nbsp;No proszę &ndash; szepnął Wilczur.</p>

  <p class="tekst-glowny">Czyżby niemieckie ministerstwo nie wiedziało albo nie chciało pamiętać o&nbsp;przeszłości Mohla? Jakim cudem krzyż zasługi przyznano człowiekowi, który był nazistowskim dyplomatą, esesmanem, a&nbsp;do tego brał udział w&nbsp;konferencjach, na których dyskutowano o&nbsp;konieczności egzekucji narodu żydowskiego?</p>

  <p class="tekst-glowny">&ndash;&nbsp;Kurwa &ndash; warknął wściekły i&nbsp;uderzył pięścią w&nbsp;biurko. Nagle przypomniał mu się reportaż, który oglądał niedawno. Opisywano w&nbsp;nim masowe mordy Żydów na terenie polskich lasów w&nbsp;czasie wojny. Oczami wyobraźni zobaczył te makabryczne sceny &ndash; milczących mężczyzn odprowadzanych do lasów przez kordony niemieckich żołnierzy, kobiety, które niosły na rękach dzieci. Wedle zachowanych relacji świadków esesmani najpierw oddawali strzał do maluchów, a&nbsp;dopiero później do ich matek. Wzdrygnął się.</p>

  <p class="tekst-glowny">Po raz kolejny poczuł się dogłębnie rozczarowany światem. Esesman z&nbsp;krzyżem zasługi. Co to miało, do cholery, znaczyć? Przypomniał sobie też opowieść Węglorza o&nbsp;tym, że gdy wytknął Mohlowi na spotkaniu autorskim jego udział w&nbsp;konferencji w&nbsp;hotelu Sanssouci, tamten tylko się roześmiał. Dla czegoś takiego jak ludzka obłuda nie istniały widać żadne granice.</p>

  <p class="tekst-glowny">&ndash;&nbsp;A&nbsp;w&nbsp;dupę sobie wsadźcie te nekrologi! &ndash; fuknął pod nosem, po czym raz jeszcze spojrzał na główną stronę „Naszej Jeleniej Góry”.</p>

  <p class="tekst-glowny">Po chwili w&nbsp;oczy rzucił mu się tekst, który również opublikowano dzisiejszego poranka.</p>

  <p class="tekst-glowny">Zabójstwo w&nbsp;Kotle Łomniczki! &ndash; krzyczał tytuł zapisany tłustą czcionką.</p>

  <p class="tekst-glowny-1-swiatlo-dol">Zaczął czytać:</p>

  <p class="tekst-glowny-wciety-1-akapit"><span class="tytul-dziela">Minionej nocy w&nbsp;Karkonoszach doszło do zabójstwa Rafała Zapolskiego, który od kilkunastu lat razem ze swoją matką prowadził schronisko Nad Łomniczką. Nieznany sprawca oddał w&nbsp;kierunku mężczyzny dwa strzały z&nbsp;niewielkiej odległości. Jego ciało zostało znalezione nad ranem, przy wodospadzie Łomniczki, przez turystów zmierzających ze schroniska Dom Śląski szlakiem czerwonym w&nbsp;kierunku Karpacza. Trwa policyjne śledztwo, mające na celu jak najszybsze ustalenie sprawcy. </span></p>

  <p class="tekst-glowny-wciety"><span class="tytul-dziela">Wśród zaniepokojonych mieszkańców Karpacza pojawiają się pierwsze przypuszczenia, że w&nbsp;Karkonoszach może działać seryjny morderca &ndash; przypomnijmy, że kilka dni temu, w&nbsp;nocy z&nbsp;1 na 2 lipca, w&nbsp;podobny sposób zginął Mariusz Traczyk, pracownik schroniska Dom Śląski. Na jego zwłoki natrafili zbieracze jagód na szlaku turystycznym w&nbsp;okolicy Szerokiego Mostu. Tu także sprawca oddał strzał z&nbsp;niewielkiej odległości. </span></p>

  <p class="tekst-glowny-wciety"><span class="tytul-dziela">Rzecznik jeleniogórskiej policji nie skomentował hipotez o&nbsp;działalności seryjnego mordercy, zasłaniając się dobrem śledztwa. Jednocześnie służby wystosowały apel do turystów &ndash; wszyscy, którzy w&nbsp;nocy z&nbsp;4 na 5 lipca przemierzali czerwony szlak biegnący Kotłem Łomniczki, a&nbsp;także ci, którzy w&nbsp;nocy z&nbsp;1 na 2 lipca byli w&nbsp;okolicy Szerokiego Mostu, proszeni są o&nbsp;kontakt z&nbsp;policją. </span></p>

  <p class="tekst-glowny-1-swiatlo-gora">Tomek zaczął bujać się na krześle. Dwa zabójstwa, dokonane w&nbsp;tak krótkim odstępie czasu hipotetycznie przez tego samego sprawcę? Jak na leniwy początek wakacji w&nbsp;miasteczku liczącym nieco ponad cztery tysiące mieszkańców wyjątkowo dużo się tutaj dzieje…</p>

  <p class="tekst-glowny-1-swiatlo-dol">Przypadkowo przewinął stronę na sam dół i&nbsp;trafił do sekcji komentarzy. Nie zamierzał ich początkowo czytać, ale pierwszy wpis przykuł jego uwagę:</p>

  <p class="tekst-glowny-wciety-bibliografia">[Pitek81]: <span class="tytul-dziela">Temu facetowi zawsze źle z&nbsp;oczu patrzyło, zawsze cham dla turystów,,, może w&nbsp;końcu się doigrał???</span></p>

  <p class="tekst-glowny-wciety-bibliografia">[WesołaA]: <span class="tytul-dziela">niby byczek naładowany sterydami, a&nbsp;się podejść dał?</span></p>

  <p class="tekst-glowny-wciety-bibliografia">[Stary Góral]: <span class="tytul-dziela">Ludzie jego pokroju prędzej czy później tak kończą. Ale to z&nbsp;pewnością nie ma nic wspólnego z&nbsp;tym poprzednim zabójstwem.</span></p>

  <p class="tekst-glowny-wciety-bibliografia">[Maddalena123]: <span class="tytul-dziela">Ludzie, dajcie spokój. Matka cierpi, a&nbsp;wy się pastwicie nad facetem, który już nie może się bronić!</span></p>

  <p class="tekst-glowny-wciety-bibliografia">[Pitek81]: <span class="tytul-dziela">Jak tak dalej pójdzie,,, to przez tego typu „wypadki” turyści przestaną do nas przyjeżdżać!!! Wtedy też powiesz, żebyśmy,,, dali spokój?</span></p>

  <p class="tekst-glowny-1-swiatlo-gora">Tomka najbardziej zainteresowała opinia Starego Górala. Skąd czerpał tezy o&nbsp;braku związku dwóch zabójstw?</p>

  <p class="tekst-glowny-1-swiatlo-dol">Mimo niechęci wrócił do artykułu o&nbsp;Mohlu i&nbsp;kondolencjach ze strony niemieckiego ministerstwa, żeby zobaczyć, jaki wyrok w&nbsp;jego sprawie wydali anonimowi internauci. Tu komentarzy było zdecydowanie więcej:</p>

  <p class="tekst-glowny-wciety-bibliografia">[Duszek23]: <span class="tytul-dziela">Zachciało się staremu hitlerowcowi powrotu na dolny slask, to sie doigral. Nie zal mi czlowieka ani troche.</span></p>

  <p class="tekst-glowny-wciety-bibliografia">[Maddalena123]: <span class="tytul-dziela">A&nbsp;skąd wiesz, że hitlerowiec? Nie każdy Niemiec musiał być od razu nazistą… </span></p>

  <p class="tekst-glowny-wciety-bibliografia">[Duszek23]: <span class="tytul-dziela">Moja matka byla na spotkaniu z&nbsp;nim i&nbsp;tam jakis facet powiedzial, ze to nazista. I&nbsp;wez nie pisz „niemiec” z&nbsp;duzej litery, w&nbsp;polsce jestesmy.</span></p>

  <p class="tekst-glowny-wciety-bibliografia">[MKK70]: <span class="tytul-dziela">A&nbsp;wiecie, że wielu Niemców uważa nasz Dolny Śląsk za „Niemcy Wschodnie”!? Oni dalej liczą, że kiedyś ktoś im to odda! A&nbsp;przecież to zawsze było nasze, co oni, o&nbsp;Piastach Śląskich nie słyszeli? Idioci!</span></p>

  <p class="tekst-glowny-wciety-bibliografia">[Duszek23]: <span class="tytul-dziela">Niedoczekanie musi być jakas kara za wojne </span></p>

  <p class="tekst-glowny-wciety-bibliografia">[Stary Góral]: <span class="tytul-dziela">Ten Mohl nawywijał nieźle w&nbsp;hotelu Sanssouci w&nbsp;czasie wojny, więc w&nbsp;końcu dostał za swoje. Karma każdego w&nbsp;końcu dosięgnie. </span></p>

  <p class="tekst-glowny-wciety-bibliografia">[MKK70]: <span class="tytul-dziela">A&nbsp;co tam zrobił?</span></p>

  <p class="tekst-glowny-wciety-bibliografia">[Stary Góral]: <span class="tytul-dziela">Przez niego zginął dziadek Zagórnego. Może burmistrzyna postanowił się zemścić?</span></p>

  <p class="tekst-glowny-wciety-bibliografia">[MKK70]: <span class="tytul-dziela">A&nbsp;czytaliście artykuł o&nbsp;libacji i&nbsp;wywoływaniu duchów w&nbsp;Sanssouci?</span></p>

  <p class="tekst-glowny-wciety-bibliografia">[Stary Góral]:<span class="tytul-dziela"> Tak. Burmistrz tam był, wtedy jeszcze jako gówniarz. Przypadek?</span></p>

  <p class="tekst-glowny-wciety-bibliografia">[Duszek23]: <span class="tytul-dziela">Co ty mowiszzzzz!!!!</span></p>

  <p class="tekst-glowny-wciety-bibliografia">[Stary Góral]:<span class="tytul-dziela"> A&nbsp;babka Zagórnego pracowała w&nbsp;hotelu. </span></p>

  <p class="tekst-glowny-wciety-bibliografia">[Duszek23]: <span class="tytul-dziela">Ale nie myslisz chyba ze to burmistrz? </span></p>

  <p class="tekst-glowny-wciety-bibliografia">[Stary Góral]: <span class="tytul-dziela">Oczywiście, że to burmistrz starego Niemca wykończył. Ale on ma dobre układy z&nbsp;policją, nigdy go nie tkną. Z&nbsp;władzą nie wygrasz. Pewnie znajdą sobie jakiegoś kozła ofiarnego i&nbsp;na tym się skończy. Wspomnicie moje słowa. </span></p>

  <p class="tekst-glowny-1-swiatlo-gora">Na tym komentarzu konwersacja się urywała.</p>

  <p class="tekst-glowny">Tomek spakował notatnik i&nbsp;ruszył w&nbsp;kierunku centrum Karpacza. Szanse, że burmistrz miasta znajdzie czas i&nbsp;ochotę na rozmowę z&nbsp;nim, były nikłe, ale nie zamierzał poddawać się bez próby.</p>

  <p class="gwiazdka">*</p>

  <p class="tekst-glowny-1-akapit">Gdy wchodził do jednego z&nbsp;najwyżej położonych urzędów miejskich w&nbsp;Polsce, pierwsze ekipy telewizyjne rozstawiały sprzęt na placu przed wejściem. Jak wyłapał z&nbsp;rozmów dziennikarzy, przyczyną pojawienia się w&nbsp;Karpaczu ogólnopolskich stacji informacyjnych była tajemnicza śmierć Rafała Zapolskiego w&nbsp;Kotle Łomniczki, która w&nbsp;kontekście wcześniejszego zabójstwa Mariusza Traczyka stawała się dla mediów o&nbsp;wiele bardziej interesująca.</p>

  <p class="tekst-glowny">W&nbsp;samym budynku panowały pustki, w&nbsp;końcu była przecież sobota. Kierując się wskazówkami z&nbsp;tablicy informacyjnej, dotarł na pierwsze piętro, do sekretariatu.</p>

  <p class="tekst-glowny">&ndash;&nbsp;Dzień dobry. Czy zastałem może burmistrza? &ndash; zapytał.</p>

  <p class="tekst-glowny">Siedząca za kontuarem starsza kobieta spojrzała na niego z&nbsp;oburzeniem.</p>

  <p class="tekst-glowny">&ndash;&nbsp;Panie, jest sobota. Urząd nieczynny.</p>

  <p class="tekst-glowny">&ndash;&nbsp;Czyli nie ma go?</p>

  <p class="tekst-glowny">&ndash;&nbsp;Jest &ndash; odparła szorstko po chwili. &ndash; Przez to, co się wyprawia, musi przecież być. &ndash; Wskazała z&nbsp;niesmakiem za okno. &ndash; Konferencję będzie miał za półtorej godziny, a&nbsp;tamci już koczują. Hieny…</p>

  <p class="tekst-glowny">&ndash;&nbsp;To musi być trudna sytuacja dla wszystkich mieszkańców &ndash; przyznał Tomek. &ndash; Proszę mi powiedzieć, czy jest szansa, że burmistrz znajdzie dla mnie chwilę na rozmowę?</p>

  <p class="tekst-glowny">&ndash;&nbsp;A&nbsp;jak się nazywa?</p>

  <p class="tekst-glowny">&ndash;&nbsp;Tomasz Wilczur.</p>

  <p class="tekst-glowny">&ndash;&nbsp;Ten od kryminałów?</p>

  <p class="tekst-glowny">&ndash;&nbsp;Ten od kryminałów.</p>

  <p class="tekst-glowny">&ndash;&nbsp;A&nbsp;o&nbsp;czym chce rozmawiać?</p>

  <p class="tekst-glowny">&ndash;&nbsp;Materiał do książki zbieram.</p>

  <p class="tekst-glowny">&ndash;&nbsp;Teraz…? &ndash; Kobieta uniosła wzrok i&nbsp;spojrzała na Tomka. Jej mina mówiła: „Chyba cię pogrzało, że śmiesz w&nbsp;ogóle przychodzić tu z&nbsp;taką sprawą i&nbsp;jeszcze na dodatek w&nbsp;tym momencie”. Mimo to wyzutym z&nbsp;emocji głosem odparła: &ndash; Niech siądzie i&nbsp;poczeka. Zapytam pana burmistrza. Ale… szczerze wątpię. &ndash; Niemal na palcach weszła do gabinetu przełożonego, przez moment rozmawiali przyciszonymi głosami. &ndash; Może wejść &ndash; westchnęła, wychodząc, po czym&nbsp;szerzej otworzyła przed Tomkiem drzwi. Wysiliła się nawet na grymas przypominający uśmiech. &ndash; Kawy?</p>

  <p class="tekst-glowny">&ndash;&nbsp;Dziękuję, nie chcę robić niepotrzebnego problemu.</p>

  <p class="tekst-glowny">&ndash;&nbsp;I&nbsp;słusznie.</p>

  <p class="tekst-glowny">Zignorował jej uwagę, wszedł do gabinetu burmistrza i&nbsp;zamknął za sobą. Był jednak niemal pewien, że kobieta po drugiej stronie, zamiast wrócić do pracy, już ustawia się pod drzwiami, żeby nie umknął jej żaden szczegół podsłuchiwanej rozmowy.</p>

  <p class="tekst-glowny">Łukasz Zagórny nie pasował do swojego gabinetu. Jego pokój przypominał bowiem relikt poprzedniej epoki &ndash; lakierowana meblościanka, turecki dywan, zakurzone dziergane godło zawieszone naprzeciwko biurka noszącego ślady po zbyt gorących kubkach i&nbsp;papierosach. Do tego staromodne białe firanki i&nbsp;paprocie na parapetach.</p>

  <p class="tekst-glowny">Zdecydowanie powinien tu urzędować mężczyzna po sześćdziesiątce, z&nbsp;wybujałym ego i&nbsp;nie mniejszą wagą, nadciśnieniem, początkami miażdżycy i&nbsp;słabością do alkoholu schowanego w&nbsp;szafce pod biurkiem. Zamiast tego w&nbsp;fotelu burmistrza siedział przystojny trzydziestokilkuletni mężczyzna, opalony, z&nbsp;równo przystrzyżonym zarostem, ubrany w&nbsp;dżinsy i&nbsp;sportową koszulkę.</p>

  <p class="tekst-glowny">&ndash;&nbsp;Dzień dobry panu. &ndash; Wstał i&nbsp;podał Wilczurowi rękę. Jego uścisk był krótki, ale stanowczy.</p>

  <p class="tekst-glowny">&ndash;&nbsp;Dzień dobry. Wiem, że przychodzę nie w&nbsp;porę.</p>

  <p class="tekst-glowny">&ndash;&nbsp;W&nbsp;porządku. Do konferencji prasowej zostało jeszcze trochę czasu. Proszę powiedzieć, o&nbsp;czym chciałby pan ze mną rozmawiać? Nowa książka będzie, dobrze zrozumiałem sekretarkę?</p>

  <p class="tekst-glowny">&ndash;&nbsp;Tak, właśnie zaczynam prace… &ndash; przyznał Tomek po chwili zawahania. Nie lubił kłamać.</p>

  <p class="tekst-glowny">&ndash;&nbsp;O&nbsp;Karpaczu?</p>

  <p class="tekst-glowny">&ndash;&nbsp;Tak.</p>

  <p class="tekst-glowny">&ndash;&nbsp;Fajnie… &ndash; stwierdził bez przekonania. &ndash; Choć tak szczerze… Powiem panu, że kryminałów to mamy tu chwilowo dość. Najpierw Traczyk, teraz Zapolski. I&nbsp;jeszcze ten Niemiec z&nbsp;Uroczej. Jak tak dalej pójdzie, turyści nam uciekną.</p>

  <p class="tekst-glowny">&ndash;&nbsp;Jestem pewien, że policja szybko znajdzie sprawców.</p>

  <p class="tekst-glowny">&ndash;&nbsp;No oby, oby… &ndash; Zagórny spojrzał na zegarek. &ndash; Chciałby pan porozmawiać o&nbsp;czymś konkretnym?</p>

  <p class="tekst-glowny">&ndash;&nbsp;Tak… Zamierzam w&nbsp;książce poruszyć wątek śmierci pana dziadka. Czy mógłbym zapytać, dlaczego zginął?</p>

  <p class="tekst-glowny">&ndash;&nbsp;Ach. &ndash; Zagórny spojrzał na niego wyraźnie zaskoczony. &ndash; Hitlerowcy go powiesili. Jest pomnik przy Myśliwskiej, nie słyszał pan o&nbsp;nim?</p>

  <p class="tekst-glowny">&ndash;&nbsp;Słyszałem, oczywiście. Zastanawiam się jednak, czy rzeczywiście zginął dlatego, że miał romans z&nbsp;Niemką, z&nbsp;którą pracował w&nbsp;hotelu Sanssouci?</p>

  <p class="tekst-glowny">&ndash;&nbsp;Sanssouci… &ndash; westchnął burmistrz. Z&nbsp;jego twarzy momentalnie opadła maska uprzejmego człowieka. &ndash; Nie ma pan lepszych rzeczy do roboty? Naprawdę, ja już mam dość problemów przez to miejsce, od namolnych dziennikarzy, przez rozsiewane w&nbsp;gazetach plotki o&nbsp;moim rzekomym udziale w&nbsp;jakichś popijawkach w&nbsp;tej ruderze, aż po wściekłych inwestorów. Jeszcze teraz będę musiał tłumaczyć się przed całą Polską &ndash; otwartą ręką wskazał za okno &ndash; że w&nbsp;Karpaczu jest bezpiecznie i&nbsp;nie ma powodów, żeby ludzie odwoływali rezerwacje. Nasłuchali się głupot i&nbsp;myślą, że ich jakiś szaleniec w&nbsp;lesie zastrzeli! Zatem jeśli o&nbsp;Sanssouci chce pan rozmawiać, to przykro mi, ale nie mam czasu. I&nbsp;z&nbsp;góry uprzedzam, że w&nbsp;przyszłości też raczej nie będę go miał.</p>

  <p class="tekst-glowny">Tomek był zaskoczony nagłą zmianą tonu rozmowy, a&nbsp;jednocześnie brakiem zrozumienia burmistrza dla lęku turystów, który wydawał się całkiem uzasadniony.</p>

  <p class="tekst-glowny">&ndash;&nbsp;Może jednak ten strach ma jakiś powód? &ndash; zaryzykował pytanie. &ndash; Jak by nie patrzeć, w&nbsp;ostatnich dniach dwie osoby, jedna po drugiej, zginęły na szlakach w&nbsp;okolicy Karpacza. To raczej nie jest codzienne zjawisko, przyzna pan?</p>

  <p class="tekst-glowny">&ndash;&nbsp;Może i&nbsp;niecodzienne, ale litości! To przecież nie jest żaden seryjny! To nie były przypadkowe ofiary, tylko jakieś wewnętrzne porachunki!</p>

  <p class="tekst-glowny">&ndash;&nbsp;Tak ustaliła policja?</p>

  <p class="tekst-glowny">&ndash;&nbsp;Proszę pana, tu nie trzeba żadnej policji, wystarczy znać trochę miasto i&nbsp;ruszyć głową. Poprzedni, co zginął… Jak mu tam? Traczyk. Pracował w&nbsp;Domu Śląskim. A&nbsp;ten teraz, Rafał, był ze schroniska Nad Łomniczką. Przecież to śmierdzi na kilometr! Znali się, wszyscy na mieście wiedzieli, że byli pierwsi do lewych interesów. Może w&nbsp;końcu podpadli komuś silniejszemu i&nbsp;dostali kulkę. Ale zapewniam pana, ten, kto to zrobił, na pewno nie będzie ganiał za przypadkowymi turystami.</p>

  <p class="tekst-glowny">&ndash;&nbsp;Mówi pan o&nbsp;tym z&nbsp;takim przekonaniem, jakby wiedział, kto jest sprawcą.</p>

  <p class="tekst-glowny">&ndash;&nbsp;To nadinterpretacja.</p>

  <p class="tekst-glowny">&ndash;&nbsp;Niemcy powiesili pana dziadka w&nbsp;kwietniu czterdziestego czwartego, w&nbsp;drugim dniu bardzo ważnej dla nich antyżydowskiej konferencji. &ndash; Tomek spróbował raz jeszcze. &ndash; Konferencja ta odbywała się właśnie w&nbsp;Sanssouci, w&nbsp;którym pracował pana dziadek i&nbsp;babcia. Egzekucji natomiast dokonano kilkaset metrów od hotelu. Czy to przypadek?</p>

  <p class="tekst-glowny">&ndash;&nbsp;Więcej wrażeń panu potrzeba, co? &ndash; Zagórski skrzyżował ręce na piersiach.</p>

  <p class="tekst-glowny">&ndash;&nbsp;Nie rozumiem?</p>

  <p class="tekst-glowny">&ndash;&nbsp;Po co naprawdę pan wrócił? Mało miał pan przygód w&nbsp;Karpaczu ostatnim razem? Zachciało się znowu adrenaliny przy pisaniu książki?</p>

  <p class="tekst-glowny">&ndash;&nbsp;Myli się pan. Wcale nie chciałem wracać w&nbsp;te przeklęte góry. &ndash; Wilczur czuł, jak ze zdenerwowania zaczyna mu pulsować skroń. &ndash; Ale chcę pomóc znajomemu, którego ktoś próbuje wrobić w&nbsp;zbrodnię. A&nbsp;wrażeń, jak pan to ładnie ujął, mam już zdecydowanie dość.</p>

  <p class="tekst-glowny">Zagórski mocniej napiął splecione ręce, ale nic nie powiedział.</p>

  <p class="tekst-glowny">&ndash;&nbsp;Swoją drogą, panu też powinno zależeć na wyjaśnieniu tych spraw &ndash; kontynuował Wilczur. &ndash; Bo im później to nastąpi, tym trudniej będzie odbudować wizerunek miasta. Wziął pan w&nbsp;ogóle pod uwagę, że ci od wewnętrznych porachunków na dwóch trupach mogą nie poprzestać?</p>

  <p class="tekst-glowny">Zagórski wciąż milczał.</p>

  <p class="tekst-glowny">&ndash;&nbsp;No właśnie. &ndash; Tomek pokiwał głową. &ndash; Nie wziął pan. Zapytam jeszcze, czy widział pan lokalne fora, co ludzie piszą? &ndash; W&nbsp;tym momencie zagrał va banque. Wyciągnął najcięższy i&nbsp;nie do końca czysty argument, który mógł skłonić Zagórskiego do rozmowy, ale istniało też ryzyko, że wywoła odwrotny skutek i&nbsp;rozjuszy go do reszty.</p>

  <p class="tekst-glowny">&ndash;&nbsp;Ludzie zawsze coś piszą, nie mam czasu tego czytać. &ndash; Burmistrz machnął ręką, jednak widać było, że pod maską obojętności skrywa ciekawość. Był przecież młodym samorządowcem, dopiero zaczynał, pierwszą w&nbsp;dodatku kadencję. Powinien więc choć odrobinę przejmować się opiniami mieszkańców.</p>

  <p class="tekst-glowny">Tomek kontynuował:</p>

  <p class="tekst-glowny">&ndash;&nbsp;Niektórzy zaczynają podejrzewać właśnie pana…</p>

  <p class="tekst-glowny">&ndash;&nbsp;Mnie? &ndash; przerwał mu Zagórny, po czym teatralnie się roześmiał: &ndash; O&nbsp;co? O&nbsp;te dwa trupy na szlakach? Bądźmy poważni.</p>

  <p class="tekst-glowny">&ndash;&nbsp;Nie. Mówię o&nbsp;zamordowaniu przed laty tamtego Niemca Hermanna Mohla, którego ciało znaleziono w&nbsp;Sanssouci.</p>

  <p class="tekst-glowny">&ndash;&nbsp;A&nbsp;co niby trup nazisty ma wspólnego z&nbsp;tym, co dzieje się teraz?</p>

  <p class="tekst-glowny">&ndash;&nbsp;Myślałem, że pan mi powie. Wystarczy znać miasto i&nbsp;ruszyć głową. To pańskie słowa.</p>

  <p class="tekst-glowny">&ndash;&nbsp;Te sprawy przecież się nie łączą? A&nbsp;nawet jeśli, to z&nbsp;pewnością ja nie mam z&nbsp;żadną z&nbsp;nich nic wspólnego &ndash; odparł burmistrz. Wydawało się jednak, że stopniowo wyparowuje z&nbsp;niego dotychczasowa buta.</p>

  <p class="tekst-glowny">Tomkowi znienacka wpadł do głowy pewien pomysł. Postanowił zaryzykować po raz drugi.</p>

  <p class="tekst-glowny">&ndash;&nbsp;Z&nbsp;tego, co się dowiedziałem, to właśnie Mohl przyczynił się do powieszenia pana dziadka &ndash; zarzucił haczyk. Oczywiście blefował, nie miał nawet cienia dowodu dla poparcia tego stwierdzenia, poza jednym anonimowym komentarzem z&nbsp;internetu, ale liczył w&nbsp;duchu, że reakcja Zagórskiego może okazać się jakąś podpowiedzią. &ndash; Nie było tak?</p>

  <p class="tekst-glowny">&ndash;&nbsp;Skąd pan o&nbsp;tym wie? &ndash; wychrypiał. Całe jego dotychczasowe nadęcie i&nbsp;pewność siebie gdzieś się rozmyły.</p>

  <p class="tekst-glowny">„Tu cię mam” &ndash; pomyślał Wilczur, ale zamiast tego powiedział:</p>

  <p class="tekst-glowny">&ndash;&nbsp;Długo by tłumaczyć. Opowie mi pan zatem, jak było?</p>

  <p class="tekst-glowny">Burmistrz milczał przez chwilę.</p>

  <p class="tekst-glowny">&ndash;&nbsp;Opowiem, dobrze. Ale najpierw chcę jasno i&nbsp;wyraźnie podkreślić, że z&nbsp;żadną z&nbsp;tych spraw nie mam nic wspólnego! Sam byłem w&nbsp;szoku, gdy się dowiedziałem, że w&nbsp;Sanssouci znaleźli ciało Mohla. Myślałem nawet na początku, że to może jakaś zbieżność nazwisk.</p>

  <p class="tekst-glowny">&ndash;&nbsp;Raczej nie.</p>

  <p class="tekst-glowny">&ndash;&nbsp;Już przecież o&nbsp;tym wiem… Mohla znałem tylko z&nbsp;opowieści babci Hildy. Zaczęła pracę w&nbsp;Sanssouci jeszcze przed wojną, kiedy hotel należał do rodziny Mostów. Porządni ludzie, zawsze wypowiadała się o&nbsp;nich z&nbsp;szacunkiem. Potem przyszła wojna, a&nbsp;w&nbsp;którymś momencie hotel został zarekwirowany przez państwo. Stopniowo zaczęło się w&nbsp;nim pojawiać coraz więcej robotników przymusowych z&nbsp;Polski. Wśród nich był mój przyszły dziadek, Marian. Babcia zakochała się w&nbsp;nim i&nbsp;zaczęli się potajemnie spotykać. Niby wiele osób się domyślało, że coś ich łączy, ale wie pan, tu, na prowincji, ludzie mieli serca. Przymykali oko na to, że Niemka z&nbsp;Polakiem. Zresztą dziadek był lubiany. Dobrze strzygł, miał gadane, potrafił pożartować. Po pracy pozwalano mu nawet wychodzić do miasta. Był robotnikiem przymusowym, ale jak mówiła babcia, w&nbsp;Karpaczu nie miał źle. Inni trafiali do obozów koncentracyjnych, więc naprawdę mógł mówić o&nbsp;szczęściu. Spokój trwał aż do tej nieszczęsnej konferencji. Do hotelu zjechało się wtedy wielu polityków, esesmanów… Nie wiem, o&nbsp;czym dyskutowali. Babcia nigdy mi o&nbsp;tym nie mówiła.</p>

  <p class="tekst-glowny">&ndash;&nbsp;Nie wiedziała?</p>

  <p class="tekst-glowny">&ndash;&nbsp;Nie wiedziała albo może nie chciała o&nbsp;tym wspominać? Nie dopytywałem. W&nbsp;każdym razie był tam jakiś bardzo przystojny żołnierz. Koleżanka babci, Margarete, się w&nbsp;nim zauroczyła. On jednak dał jej kosza, bo romansował z&nbsp;jakąś piękną Polką, która też była na robotach w&nbsp;hotelu. I&nbsp;w&nbsp;drugi dzień konferencji, późnym wieczorem, Margarete z&nbsp;zazdrości tamtą Polkę zastrzeliła. A&nbsp;potem poszła do mojej babci z&nbsp;prośbą…</p>

  <p class="tytul-podrozdzialu-1-swiatlo-gora">Krummhübel, 4 kwietnia 1944</p>

  <p class="tekst-glowny-1-akapit">Margarete biegła hotelowym korytarzem, czując, że wpada w&nbsp;amok. Te same nieszczęsne kinkiety &ndash; ich światło rozpraszało się w&nbsp;drobnych kryształach abażurów, rzucając na ściany blade wirujące plamy. Obraz tańczył jej przed oczami; sama nie wiedziała, czy to efekt maminej nalewki, czy czystego przerażenia. Mijała okna, za którymi kamiennym snem spało górskie miasteczko, i&nbsp;czuła, że między nią a&nbsp;otaczającym ją światem zieje coraz większa przepaść. Krummhübel pogrążone było w&nbsp;letargu, a&nbsp;ona odnosiła wrażenie, że zaraz umrze, przerażona upiorami, które obudziły się w&nbsp;jej głowie w&nbsp;momencie, gdy zabiła Johanne. To na pewno będzie bezsenna noc, już kolejna w&nbsp;ostatnich tygodniach.</p>

  <p class="tekst-glowny">Czuła lęk na myśl o&nbsp;tym, co zrobiła, tak samo jak przerażała ją świadomość możliwych konsekwencji. Nie to jednak było najstraszniejsze &ndash; najbardziej bała się samej siebie.</p>

  <p class="tekst-glowny">Znów to samo &ndash; żarówki w&nbsp;eleganckich kinkietach przygasały, by po chwili znów rozbłysnąć. A&nbsp;jednak nawet w&nbsp;momentach, gdy ich światło stawało się oślepiające, Margarete miała wrażenie, że korytarz pozostaje pogrążony w&nbsp;mroku. Ciemne boazerie, burgundowe dywany, szmaragdowe tapety i&nbsp;sycząca za oknami noc pochłaniały ten blask niczym wiecznie nienasyceni dręczyciele.</p>

  <p class="tekst-glowny">Dopadła drzwi pokoju Hildy i&nbsp;zaczęła walić w&nbsp;nie pięścią.</p>

  <p class="tekst-glowny">Zaspana koleżanka otworzyła jej po dłuższej chwili.</p>

  <p class="tekst-glowny">&ndash;&nbsp;Margarete? A&nbsp;co ty tu robisz? Dochodzi północ… &ndash; Przecierała zaspane oczy. Nagle otworzyła je szeroko.&nbsp;&ndash;&nbsp;Matko, czy ja dobrze widzę? Masz krew na sukience! Co się stało?</p>

  <p class="tekst-glowny">&ndash;&nbsp;Musisz mi pomóc, błagam! &ndash; rzuciła tylko Margarete i&nbsp;wparowała do pokoju Hildy. Usiadła na jej łóżku, było przyjemnie ciepłe. &ndash; Ja dzisiaj nie dam rady zasnąć. Boję się &ndash; wyszeptała, po czym zaczęła się kiwać.</p>

  <p class="tekst-glowny">&ndash;&nbsp;Spokojnie, tylko spokojnie. &ndash; Hilda położyła dłoń na ramieniu koleżanki i&nbsp;próbowała spojrzeć jej w&nbsp;oczy. Nie po raz pierwszy miała wrażenie, że dostrzega w&nbsp;nich obłęd.</p>

  <p class="tekst-glowny">&ndash;&nbsp;Spokojnie? Jakie spokojnie? Ty nie masz pojęcia, co mówisz! Wiesz, jak to jest nie spać kilka nocy z&nbsp;rzędu? Dłużej już tak nie mogę…</p>

  <p class="tekst-glowny">Hilda powoli wypuściła powietrze nosem.</p>

  <p class="tekst-glowny">&ndash;&nbsp;Tyle razy mówiłam ci, że powinnaś z&nbsp;tym pójść do lekarza. &ndash; Starała się dobierać jak najostrożniej słowa. &ndash; On by ci pomógł, przepisał jakieś lekarstwa. Wiesz, że medycyna potrafi teraz zaradzić takim problemom jak twój.</p>

  <p class="tekst-glowny">&ndash;&nbsp;Ty nadal niczego nie rozumiesz! Ja nie mogę pójść do lekarza, bo… on się domyśli.</p>

  <p class="tekst-glowny">&ndash;&nbsp;Czego?</p>

  <p class="tekst-glowny">&ndash;&nbsp;Że ze mną coś jest nie tak.</p>

  <p class="tekst-glowny">&ndash;&nbsp;Ależ przestań, Margarete. Bezsenność może się przecież zdarzyć każdemu. &ndash; Hilda ponownie spojrzała na jej poplamione ubranie. &ndash; Dlaczego masz krew na sukience? Zraniłaś się?</p>

  <p class="tekst-glowny">Kobieta milczała przez dłuższą chwilę.</p>

  <p class="tekst-glowny">&ndash;&nbsp;Wszystko przez te okropne twarze &ndash; wydusiła wreszcie.</p>

  <p class="tekst-glowny">&ndash;&nbsp;Słucham?</p>

  <p class="tekst-glowny">&ndash;&nbsp;Widzę je od pewnego czasu. Twarze. Przerażające. One do mnie mówią, śmieją się ze mnie. Przed chwilą na korytarzu znowu do mnie przyszły. Wiem, że ich nie ma, że to tylko mi się wydaje, ale… Boję się, że któregoś dnia obudzę się i&nbsp;uwierzę, że one istnieją naprawdę. Rozumiesz, Hildziu? Jestem… szalona. Jakby lekarz się dowiedział, zamknęliby mnie w&nbsp;szpitalu, a&nbsp;potem… &ndash; Rozpłakała się. &ndash; Musisz mi pomóc, błagam.</p>

  <p class="tekst-glowny">&ndash;&nbsp;Jak mam ci pomóc? Powiesz mi wreszcie, skąd ta krew?</p>

  <p class="tekst-glowny">&ndash;&nbsp;Zrobimy tak… &ndash; Margarete znów zaczęła się kiwać. Nastroszyła brwi jak sowa przed atakiem. &ndash; Ja pójdę się przebrać i&nbsp;umyć, potem zejdę do kotłowni i&nbsp;spalę tę sukienkę. A&nbsp;rano pójdziesz ze mną do tego naszego nowego kierownika.</p>

  <p class="tekst-glowny">&ndash;&nbsp;Po co? Na Boga, coś ty nawyprawiała?</p>

  <p class="tekst-glowny">&ndash;&nbsp;Zrobiłam coś… Zabiłam Johanne.</p>

  <p class="tekst-glowny">Oczy Hildy z&nbsp;przerażenia stawały się coraz większe.</p>

  <p class="tekst-glowny">&ndash;&nbsp;Ona pieprzyła się z&nbsp;moim Manfredem!</p>

  <p class="tekst-glowny">&ndash;&nbsp;Margarete… Mówiłam ci przecież, że to nie jest dobry człowiek.</p>

  <p class="tekst-glowny">&ndash;&nbsp;Nieważne! Pieprzyła się z&nbsp;nim! Pieprzyła, słyszysz?! Przyłapałam ich w&nbsp;lesie, za hotelem, dzisiaj w&nbsp;nocy!</p>

  <p class="tekst-glowny">&ndash;&nbsp;Ale… on nie był przecież twój. Chyba niczego ci nie obiecywał? &ndash; Głos kobiety drżał ze zdenerwowania.</p>

  <p class="tekst-glowny">&ndash;&nbsp;Nie mów tak! To nieprawda! &ndash; Margarete wstała z&nbsp;łóżka i&nbsp;odepchnęła stojącą przed nią Hildę. Dyszała ze wściekłości. &ndash; Rano pójdziesz ze mną do kierownika. Powiesz, że Johanne mnie zaatakowała. Przyłapałam ją dziś w&nbsp;nocy, jak przez zaplecze wynosiła z&nbsp;hotelu… Pieniądze. Tak, z&nbsp;recepcji. I&nbsp;srebrne sztućce… I&nbsp;jedzenie! I&nbsp;ja jej kazałam to oddać, ale ona nie chciała. Rzuciła się na mnie z&nbsp;pięściami, zaczęła mnie dusić. I&nbsp;ty to zobaczyłaś, ale zanim zdążyłaś zareagować, ja strzeliłam. Musiałam się bronić. Błagam, powiesz, że tak było! Bo inaczej posądzą mnie o&nbsp;zabójstwo i… nie daj Boże, ktoś jeszcze się dowie o&nbsp;tych okropnych twarzach.</p>

  <p class="tekst-glowny">&ndash;&nbsp;Margarete, ale przecież wiesz, że to nieprawda.</p>

  <p class="tekst-glowny">&ndash;&nbsp;To jest teraz nieważne! Musisz mnie ratować! Po czyjej stronie jesteś? Mojej czy tej ladacznicy z&nbsp;Polski? &ndash; Wypowiadając te słowa, niemal pluła.</p>

  <p class="tekst-glowny">&ndash;&nbsp;Nie mogę… &ndash; Hilda nerwowo przeczesywała palcami włosy. Zaczęła chodzić w&nbsp;kółko po pokoju. &ndash; To się źle skończy. Przecież ten twój plan w&nbsp;ogóle nie trzyma się kupy! Jeśli coś ukradła: pieniądze, sztućce, jedzenie, to powinna mieć je przy sobie. I&nbsp;musiałyby te pieniądze z&nbsp;recepcji zniknąć. A&nbsp;przecież… Zresztą, jak zapytają, co robiłyśmy w&nbsp;nocy na zapleczu hotelu, to co wtedy powiemy? &ndash; myślała na głos. &ndash; Nie, to wszystko, co wymyśliłaś, brzmi mało wiarygodnie.</p>

  <p class="tekst-glowny">&ndash;&nbsp;Nikt nie będzie pytał o&nbsp;szczegóły, przestań! Kogo obchodzi jakaś brudna Polka! Nie ma tej, przyślą nową! Błagam, pomóż mi. Powiesz, że ona mnie zaatakowała, że ja musiałam….</p>

  <p class="tekst-glowny">&ndash;&nbsp;Czekaj. &ndash; Hilda nagle przystanęła. &ndash; A&nbsp;skąd miałaś broń?</p>

  <p class="tekst-glowny">Margarete zacisnęła usta w&nbsp;kreskę i&nbsp;znów usiadła na łóżku.</p>

  <p class="tekst-glowny">&ndash;&nbsp;Nieważne. &ndash; Ukryła twarz w&nbsp;dłoniach.</p>

  <p class="tekst-glowny">&ndash;&nbsp;Skąd miałaś broń?</p>

  <p class="tekst-glowny">&ndash;&nbsp;Od Manfreda… &ndash; Zaczęła nerwowo obgryzać paznokcie. &ndash; Zabrałam.</p>

  <p class="tekst-glowny">&ndash;&nbsp;Co? Ukradłaś pistolet żołnierzowi…? &ndash; Hilda na dźwięk słów, które sama wypowiedziała, aż zasłoniła usta ręką. &ndash; Wiesz, co za to ci grozi?</p>

  <p class="tekst-glowny">&ndash;&nbsp;Powiem, że on ją zgubił. Tak! I&nbsp;ja chciałam mu oddać tę broń, ale po drodze spotkałam Johanne, jak kradła. Tak właśnie było. I&nbsp;ty tam byłaś i&nbsp;widziałaś…</p>

  <p class="tekst-glowny">&ndash;&nbsp;Margarete, to bez sensu. &ndash; Hilda kręciła głową. &ndash; Nie możemy tak zrobić, to nieuczciwe. Musimy pomyśleć, a&nbsp;ty musisz się uspokoić i&nbsp;oddać broń Manfredowi.</p>

  <p class="tekst-glowny">&ndash;&nbsp;Ale ja jestem bardzo spokojna! Pójdziesz ze mną do kierownika i&nbsp;powiesz to, o&nbsp;co proszę, prawda?</p>

  <p class="tekst-glowny">&ndash;&nbsp;Wybacz. &ndash; Hilda rozłożyła ręce.</p>

  <p class="tekst-glowny">Margarete znowu zerwała się z&nbsp;łóżka, jakby wstąpił w&nbsp;nią jakiś demon.</p>

  <p class="tekst-glowny">&ndash;&nbsp;Pożałujesz tego! Zobaczysz! &ndash; Rzuciła się do drzwi.</p>

  <p class="tekst-glowny">&ndash;&nbsp;Poczekaj! Pomyślmy spokojnie…</p>

  <p class="tekst-glowny">&ndash;&nbsp;Pożałujesz! &ndash; krzyknęła raz jeszcze i&nbsp;wybiegła na korytarz.</p>

  <p class="tekst-glowny">Hilda poczuła, jak w&nbsp;dole brzucha łapie ją potężny skurcz.</p>

  <p class="gwiazdka">*</p>

  <p class="tekst-glowny-1-akapit">Zmęczenie coraz bardziej dawało się Hermannowi Mohlowi we znaki. Najpierw długa podróż koleją z&nbsp;Włoch do Niemiec, potem nużąca droga w&nbsp;Karkonosze, a&nbsp;wreszcie dwudniowa konferencja antyżydowska w&nbsp;hotelu Sanssouci. Jej plan był bardzo napięty &ndash; Mohla zaczynała już boleć głowa na myśl o&nbsp;wszystkich wykładach, panelach dyskusyjnych, projekcjach filmów i&nbsp;przemówieniach.</p>

  <p class="tekst-glowny">Uchylił okno, usiadł na parapecie i&nbsp;odpalił cygaro. Było już dawno po zmierzchu, śnieg padał nieprzerwanie. Miasteczko Krummhübel, w&nbsp;odróżnieniu od Mediolanu, w&nbsp;którym mieszkał na co dzień, spowijał nocą mrok. Na ulicach nie było latarń albo po prostu nie zapalano ich z&nbsp;uwagi na oszczędność. W&nbsp;bezkresie nocy wyróżniały się tylko pojedyncze blade światła niektórych pensjonatów i&nbsp;potężne gazowe lampy zdobiące fasadę hotelu Sanssouci, których światło miękko rozlewało się na podjeździe przed głównym wejściem.</p>

  <p class="tekst-glowny">Nagle zatęsknił za Mediolanem. Tam teraz było zapewne kilka albo kilkanaście stopni powyżej zera, kto wie, może nawet świeciło słońce? W&nbsp;niektórych kawiarniach wciąż zapewne tętniło życie &ndash; parzono kawę i&nbsp;rozlewano młode wino. Krummhübel natomiast zachowywało się tak, jakby leżało gdzieś na peryferiach Syberii. Wzdrygnął się.</p>

  <p class="tekst-glowny">Zaraz po myśli o&nbsp;Mediolanie przyszła kolejna, nieoczekiwana refleksja. Spoglądając na miasto tonące w&nbsp;ciemnościach, uświadomił sobie, że oszczędzanie na oświetleniu to przecież również skutek trwającej od lat wojny. Choć w&nbsp;okolicy nie toczyły się żadne działania zbrojne, w&nbsp;tej ciemności było coś przejmującego &ndash; coś, co nie pozwalało zapomnieć, że świat pogrążony jest w&nbsp;szaleńczym konflikcie.</p>

  <p class="tekst-glowny">Poczuł ukłucie za mostkiem &ndash; bardzo chciał, żeby to wszystko wreszcie już się skończyło. Spoglądając dziś w&nbsp;hotelu na żołnierzy, przypomniał sobie, jak sam walczył na froncie kilka lat temu. To było naprawdę koszmarne doświadczenie i&nbsp;nigdy więcej nie chciałby go powtórzyć.</p>

  <p class="tekst-glowny">Rozległo się pukanie. Wciąż z&nbsp;cygarem w&nbsp;dłoni podszedł do drzwi i&nbsp;otworzył.</p>

  <p class="tekst-glowny">&ndash;&nbsp;Dobry wieczór szanownemu panu ambasadorowi! &ndash; Na korytarzu stał Hiroshi Ōshima, jego wieloletni przyjaciel. Japończyk posługiwał się niemieckim bezbłędnie, trudno było wyczuć, że nie jest to jego ojczysty język. &ndash; Jak tam upływa wieczór jego ekscelencji?</p>

  <p class="tekst-glowny">&ndash;&nbsp;O&nbsp;proszę, wielmożny pan generał i&nbsp;ambasador w&nbsp;jednej osobie! &ndash; zaczął z&nbsp;udawaną dyplomatyczną powagą Mohl, po czym padł mu w&nbsp;ramiona. &ndash; Tak się cieszę, że cię widzę! Kopę lat! Co ty tutaj robisz? Dostałeś zaproszenie na konferencję?</p>

  <p class="tekst-glowny">&ndash;&nbsp;A&nbsp;gdzie tam. &ndash; Ōshima machnął ręką i&nbsp;się zaśmiał. &ndash; U&nbsp;nas w&nbsp;Japonii przecież Żydów nie ma. Tylko wy macie z&nbsp;nimi problem.</p>

  <p class="tekst-glowny">&ndash;&nbsp;Skąd zatem się tu wziąłeś, przyjacielu?</p>

  <p class="tekst-glowny">&ndash;&nbsp;Wyobraź sobie, że przenieśliśmy tymczasowo ambasadę. Właśnie tutaj, do Sanssouci.</p>

  <p class="tekst-glowny">&ndash;&nbsp;Nie do wiary! Sam wybrałeś takie koszmarne miejsce? Czy to w&nbsp;ramach pokuty za jakieś grzechy?</p>

  <p class="tekst-glowny">&ndash;&nbsp;Oj, bez przesady. Hotel jest niczego sobie. I&nbsp;bardzo dobrze tu gotują, śląskie dania to rozkosz dla podniebienia. &ndash; Uśmiechnął się. &ndash; Ale przyznaję, otoczenie nie nastraja optymistycznie. Mówią, że latem jest tu ślicznie: ciepło i&nbsp;ponoć nawet słońce świeci. Ale jesteśmy tu dopiero od marca i&nbsp;ani razu jeszcze go nie widziałem. &ndash; Zamyślił się. &ndash; Przyznam, że zaczynam nabierać poważnych wątpliwości, czy przypadkiem mnie nie oszukują. Już pal tam licho z&nbsp;latem, ale, na Boga, niech chociaż sypać przestanie. Abstrahując od żartów, ministerstwo kazało nam się przenieść. W&nbsp;zeszłym roku bomby aliantów rozniosły w&nbsp;drobny mak większość naszej siedziby w&nbsp;Berlinie.</p>

  <p class="tekst-glowny">&ndash;&nbsp;Dotarły do mnie te straszne wieści.</p>

  <p class="tekst-glowny">&ndash;&nbsp;Dwie osoby zmarły uwięzione pod gruzami, nim udało się je nam stamtąd wydostać… &ndash; Japończyk sposępniał, ale po chwili na nowo przybrał pogodny wyraz twarzy. &ndash; Dobrze przynajmniej, że udało mi się uratować to, co najcenniejsze. &ndash; Niby od niechcenia spojrzał na nadgarstek.</p>

  <p class="tekst-glowny">&ndash;&nbsp;Dalej kolekcjonujesz zegarki?</p>

  <p class="tekst-glowny">&ndash;&nbsp;Och, drogi Hermannie, nawet nie wiesz, jak powiększyły się moje zbiory od czasu, gdy widzieliśmy się ostatnim razem.</p>

  <p class="tekst-glowny">Mohl wziął jego dłoń w&nbsp;swoje ręce i&nbsp;z&nbsp;nabożnym skupieniem zaczął przyglądać się zegarkowi &ndash; koperta wykonana była z&nbsp;białego złota, drobne szafiry zaznaczały kolejne godziny, a&nbsp;bransoleta charakteryzowała się wyjątkowo skomplikowanym splotem.</p>

  <p class="tekst-glowny">&ndash;&nbsp;Ho, ho, nieskromne cudeńko… &ndash; mruknął po chwili. &ndash; Aż ciśnie się na usta stwierdzenie, że to nieobyczajne nosić na ręce coś tak cennego. I&nbsp;to jeszcze w&nbsp;czasie wojny.</p>

  <p class="tekst-glowny">&ndash;&nbsp;Doskonale wiem, że właśnie takie lubisz najbardziej. &ndash; Ōshima mrugnął porozumiewawczo, po czym wskazał na zegarek ambasadora.</p>

  <p class="tekst-glowny">&ndash;&nbsp;A&nbsp;przestań, mam go od&nbsp;dawna &ndash; odparł Hermann dla zasady. Japończyk miał jednak stuprocentową rację: on również uwielbiał drogie zegarki i&nbsp;to właśnie ta pasja była pierwszym punktem zaczepienia ich przyjaźni, sięgającej czasów przedwojennych.</p>

  <p class="tekst-glowny">&ndash;&nbsp;Wyobraź sobie, nie tak dawno wpadło mi w&nbsp;ręce kilka cudeniek: przywiezione przez Niemców z&nbsp;Rosji jajka Fabergé, w&nbsp;formie bomboniery &ndash; opowiadał ambasador. &ndash; Zdobione motywami kwiatów, wszystkie elementy ze złota, dwudziestoczterokaratowego. Szybki ze szlifowanego kryształu górskiego, grawerowane scenami z&nbsp;mitologii, zdobienia z&nbsp;rubinów i&nbsp;szmaragdów. Perełka! Ten, kto mi je sprzedał, twierdził, że to z&nbsp;dawnej kolekcji samego cara. Co do tego nie mam pewności, ale jeśli chodzi o&nbsp;materiały, dwóch niezależnych jubilerów potwierdziło mi autentyczność kamieni szlachetnych i&nbsp;próbę złota. Chyba je także zacznę kolekcjonować. Jajka Fabergé są tak piękne, wręcz hipnotyzujące! Mam je w&nbsp;gabinecie. Chciałbyś zobaczyć? A&nbsp;przy okazji może wypijesz ze mną jednego?</p>

  <p class="tekst-glowny">&ndash;&nbsp;Z&nbsp;nieba mi spadłeś, przyjacielu! &ndash; Mohl się ucieszył. &ndash; Bo już powoli zaczynałem myśleć, że umrę z&nbsp;nudów.</p>

  <p class="tekst-glowny">Godzinę później, dobrze podchmieleni, opuścili gabinet ambasadora Japonii i&nbsp;przytrzymując się poręczy, zeszli do sali kominkowej na parterze. Trwało tam nieformalne spotkanie uczestników konferencji, którzy relaksowali się po pracowitym dniu. Kilku dyplomatów grało w&nbsp;bilard, inni siedzieli przy barze, domawiając kolejne lampki wina i&nbsp;tocząc leniwe dyskusje na bliżej nieokreślone tematy.</p>

  <p class="tekst-glowny">Jeden ze stolików zajmowała grupa esesmanów w&nbsp;mundurach, którzy z&nbsp;ponurymi minami sączyli piwo. Prawdopodobnie delegacja do ochrony Sanssouci nie była szczytem ich marzeń. Otępiałym wzrokiem wodzili po sali i&nbsp;zdawali się zmęczeni własnym towarzystwem.</p>

  <p class="tekst-glowny">Mohl z&nbsp;Ōshimą zajęli lożę pod ścianą i&nbsp;zamówili butelkę wina.</p>

  <p class="tekst-glowny">Przy stojącym w&nbsp;rogu pomieszczenia pianinie usiadł muzyk i&nbsp;chwilę później wnętrze, poza gwarem przyciszonych rozmów, wypełniły przyjemne dźwięki spokojnej muzyki.</p>

  <p class="tekst-glowny">&ndash;&nbsp;Kim jest tamten mężczyzna? &ndash; rzucił Japończyk szeptem i&nbsp;wskazał oczami na siedzącego przy barze. &ndash; Wczoraj wieczorem zwróciłem na niego uwagę, minęliśmy się na korytarzu. Sprawiał wrażenie kogoś ważnego.</p>

  <p class="tekst-glowny">&ndash;&nbsp;Ach, to profesor Franz Alfred Six, od niedawna jeden z&nbsp;głównych ideologów, jeśli chodzi o&nbsp;problem żydowski w&nbsp;Europie. Wielki człowiek, z&nbsp;pasją i&nbsp;empiryczną wiedzą. Stanowi wyjątek, bo mimo młodego wieku do pozycji i&nbsp;tytułu naukowego doszedł dzięki ciężkiej pracy i&nbsp;bezgranicznemu zaangażowaniu. Nie tak jak inni… &ndash; Dyskretnie wskazał palcem wchodzącego do sali mężczyznę &ndash; Rudolf Schleier. Wykształcenie zaledwie średnie, nie zdał egzaminu dyplomatyczno-konsularnego,&nbsp;a&nbsp;mimo to jest radcą klasy pierwszej. Karierę w&nbsp;NSDAP zaczął robić jeszcze przed trzydziestym trzecim, więc za wieloletnią wierność partii doczekał się teraz „nagrody”. &ndash; Głos Mohla przepełniała pogarda. &ndash; Gdybyś tylko usłyszał, jak zamykał dzisiejszą konferencję. Uszy aż więdną i&nbsp;oczy bolą od obcowania z&nbsp;takim prostakiem.</p>

  <p class="tekst-glowny">W&nbsp;tym samym momencie do sali znienacka wpadła rozgorączkowana pokojówka. Dyszała ciężko.</p>

  <p class="tekst-glowny">&ndash;&nbsp;Ta parszywa Polka okradała hotel! &ndash; krzyknęła.</p>

  <p class="tekst-glowny">Oczy wszystkich &ndash; barmana, dyplomatów i&nbsp;esesmanów &ndash; zwróciły się w&nbsp;jej kierunku. W&nbsp;sali zapanowała cisza, nawet pianista zatrzymał się w&nbsp;pół taktu, myląc melodię, po czym przestał grać.</p>

  <p class="tekst-glowny">&ndash;&nbsp;Przyłapałam ją na zapleczu! Wynosiła duże ilości towaru. Myślę, że nie pierwszy raz. I&nbsp;jeszcze pieniądze. Nie chciała mi powiedzieć, skąd je ma, zaatakowała mnie! Ledwo uszłam z&nbsp;życiem…</p>

  <p class="tekst-glowny">Esesmani nie potrzebowali ani słowa więcej, natychmiast poderwali się od stolika.</p>

  <p class="tekst-glowny">&ndash;&nbsp;Gdzie ona jest? &ndash; Odruchowo napięli karki i&nbsp;mięśnie twarzy, jakby już teraz szykowali się do walki. Budziły się w&nbsp;nich bestie, dotychczas regularnie karmione okrucieństwem, a&nbsp;od kilku tygodni wygłodniałe, sfrustrowane i&nbsp;żądne ofiary.</p>

  <p class="tekst-glowny">&ndash;&nbsp;Zastrzeliłam ją.</p>

  <p class="tekst-glowny">Mężczyźni spojrzeli po sobie zaskoczeni.</p>

  <p class="tekst-glowny">&ndash;&nbsp;Miałam broń, którą… zgubił jeden z&nbsp;żołnierzy &ndash; zaczęła chaotycznie tłumaczyć. &ndash; Chciałam mu ją oddać, ale dzięki Bogu, że nie zdążyłam, bo jeszcze by mnie ta Polka udusiła. &ndash; Odgarnęła z&nbsp;czoła spocone włosy.</p>

  <p class="tekst-glowny">W&nbsp;sali zapanowała lekka konsternacja, pracownicy hotelu zaskoczeni serwowanymi przez kobietę informacjami zaczęli coś między sobą szeptać. Dyplomaci natomiast przysłuchiwali się relacji rozdygotanej kobiety z&nbsp;milczeniem, ich kamienne twarze nie zdradzały nawet cienia emocji.</p>

  <p class="tekst-glowny">&ndash;&nbsp;Jakim cudem żołnierz mógł zgubić broń? &ndash; Starszy rangą esesman spojrzał na nią podejrzliwie. &ndash; Kto dokładnie, według panienki, dopuścił się tak rażącego zaniedbania?</p>

  <p class="tekst-glowny">Margarete pobladła. Co ona najlepszego właśnie powiedziała! Przecież to był pistolet Manfreda, jej kochanego Manfreda! Nie mogła go teraz zadenuncjować, przecież wciąż chciała dać mu szansę na naprawienie błędu, który popełnił, odrzucając jej zaloty! Myślała gorączkowo. Przed oczami stanęła jej Hilda. Przyjaciółka, która nie chciała jej pomóc, miała rację. Jej plan nie trzymał się kupy. Skoro jednak powiedziała A, musi też powiedzieć teraz B. Odwrotu nie było.</p>

  <p class="tekst-glowny">&ndash;&nbsp;Ale… to nie wszystko! &ndash; zaczęła naprędce, chcąc odwrócić uwagę esesmanów od tematu rzekomo zgubionej przez Manfreda broni. &ndash; Jest jeszcze jedno, tak. Muszę… muszę o&nbsp;czymś poinformować. Jest mi wstyd to mówić, ale… wierność Rzeszy tego ode mnie wymaga! Moja koleżanka z&nbsp;pracy, Hilda Krause. Ma romans z&nbsp;robotnikiem przymusowym z&nbsp;Polski, Marianem Bylicą. Co więcej, przekazała mu odbiornik radiowy! A&nbsp;przecież robotnicy nie mają chyba prawa takich posiadać?</p>

  <p class="tekst-glowny">&ndash;&nbsp;Bylica? &ndash; zamyślił się jeden z&nbsp;esesmanów. W&nbsp;jego głosie brzmiało powątpiewanie: &ndash; Ten fryzjer?</p>

  <p class="tekst-glowny">&ndash;&nbsp;Tak właśnie. Z&nbsp;tego, co zauważyłam ostatnio, on… słucha potajemnie brytyjskich stacji… &ndash; wydusiła ku własnemu zaskoczeniu.</p>

  <p class="tekst-glowny">Wśród Niemców przeszedł szmer oburzenia.</p>

  <p class="tekst-glowny">&ndash;&nbsp;Jest panienka tego pewna?</p>

  <p class="tekst-glowny">&ndash;&nbsp;Przysięgam na imię Führera!</p>

  <p class="tekst-glowny">&ndash;&nbsp;Nie będzie takich zabaw w&nbsp;tym miejscu. &ndash; Głos najwyższego rangą esesmana był twardy i&nbsp;zimny. Spojrzał na swoich podwładnych. &ndash; Idźcie po niego… W&nbsp;którym pokoju mieszka ten Bylica?</p>

  <p class="tekst-glowny">&ndash;&nbsp;W&nbsp;ósemce, koło pralni &ndash; wydukała Margarete. &ndash; Wszyscy robotnicy z&nbsp;Polski tam śpią.</p>

  <p class="tekst-glowny">&ndash;&nbsp;To do ósemki, panowie. Jeśli znajdziecie radio, zabierzcie tego pajaca do piwnicy, ustalcie, co i&nbsp;jak. Może przyzna się, że ktoś jeszcze oprócz niego słuchał tych parszywych stacji. &ndash; Spojrzał na zegarek. &ndash; Tylko w&nbsp;miarę możliwości proszę cicho, rozumiemy się? Niektórzy goście już śpią.</p>

  <p class="tekst-glowny">&ndash;&nbsp;A&nbsp;gdy już go przesłuchamy, co dalej mamy zrobić? Zawołać Brigadeführera?</p>

  <p class="tekst-glowny">&ndash;&nbsp;Weźcie po prostu obdartusa i&nbsp;zastrzelcie, po co macie głowę przełożonemu zawracać? On też chyba ma prawo kiedyś odpocząć od pracy &ndash; odezwał się znienacka Hermann Mohl, po czym wybuchł śmiechem. Hiroshi Ōshima zawtórował mu ułamek sekundy później.</p>

  <p class="tekst-glowny">Brigadeführer przeszył ambasadora stalowym spojrzeniem.</p>

  <p class="tekst-glowny">&ndash;&nbsp;Pozwoli pan, że to ja będę wydawał rozkazy moim ludziom &ndash; wycedził przez zęby. &ndash; Żadnego strzelania na terenie hotelu, przed budynkiem też nie.</p>

  <p class="tekst-glowny">&ndash;&nbsp;To co mamy zrobić? &ndash; zapytał jeden z&nbsp;żołnierzy.</p>

  <p class="tekst-glowny">&ndash;&nbsp;Powieście go gdzieś z&nbsp;tyłu. &ndash; Wskazał na szyby pokryte szronem. &ndash; Po cichu, podkreślam raz jeszcze. A! I&nbsp;wyprowadźcie przed budynek resztę tych brudasów z&nbsp;Polski. Niech sobie popatrzą, jak kończą ci, którzy łamią zakazy. Może dzięki temu w&nbsp;ich pustych głowach nie będą już rodziły się takie głupie pomysły. Zresztą trzeba im chyba przypomnieć, że nie przyjechali tu na wakacje.</p>

  <p class="tekst-glowny">&ndash;&nbsp;A&nbsp;co z&nbsp;tą Niemką, która dała radio Polakowi? &ndash; znów odezwał się Mohl. &ndash; Dla niej nie będzie żadnych konsekwencji?</p>

  <p class="tekst-glowny">Brigadeführer zmrużył oczy. Przemądrzały ambasador z&nbsp;Włoch wybitnie działał mu na nerwy.</p>

  <p class="tekst-glowny">&ndash;&nbsp;A&nbsp;ją… &ndash; zawahał się przez moment. &ndash; Też weźcie na dwór. Tylko nie mówcie wcześniej po co, bo niepotrzebnie wrzasku narobi. Niech sobie popatrzy. To powinna być dla niej wystarczająca kara.</p>

  <p class="tekst-glowny">Żołnierze wyszli, a&nbsp;wszystko szybko wróciło do dawnego porządku, jakby rozmowa sprzed chwili w&nbsp;ogóle się nie odbyła. Dyplomaci ponownie pogrążyli się w&nbsp;rozmowach, gracze dokończyli przerwaną partię bilarda i&nbsp;zaczęli układać kule w&nbsp;trójkącie. Dźwięki pianina znów wypełniły salę kominkową, barman niestrudzenie napełniał co rusz opróżniane przez dyplomatów kieliszki, a&nbsp;dorzucone wcześniej do kominka drewno wreszcie zajęło się ogniem. Ōshima prowadził z&nbsp;Mohlem ożywioną dyskusję o&nbsp;ostatnich działaniach wojennych Trzeciej Rzeszy. Czas płynął im w&nbsp;złudnym spokoju.</p>

  <p class="tekst-glowny">W&nbsp;pewnym momencie usłyszeli dochodzące z&nbsp;zaplecza hotelu krzyki, przez okna dało się dostrzec kilkanaście osób ustawionych w&nbsp;szeregu, większość była w&nbsp;piżamach i&nbsp;boso.</p>

  <p class="tekst-glowny">Brigadeführer podniósł się od stolika, westchnął ciężko i&nbsp;wyszedł na dwór.</p>

  <p class="tekst-glowny">Dwóch esesmanów podeszło tymczasem do rozłożystego bezlistnego buka. Na tle rosnących obok świerków drzewo wyglądało jak fatamorgana. Przez hak wbity w&nbsp;pień przerzucili gruby sznur zakończony pętlą. Zaraz też założyli ją na głowę mężczyzny, którego zakrwawiona twarz była sina od bicia.</p>

  <p class="tekst-glowny">Mohl podszedł do okna &ndash; zaśnieżone szyby ograniczały widoczność. Otworzył je więc na oścież, strzepał do środka biały puch, ignorując, że zmoczy w&nbsp;ten sposób elegancki dywan, i&nbsp;zamknął ponownie. Nie wrócił jednak do stolika. Został przy oknie i&nbsp;patrzył.</p>

  <p class="tekst-glowny">&ndash;&nbsp;Będziecie mieli o&nbsp;jednego Polaka mniej… &ndash; Z&nbsp;dworu dało się słyszeć gardłowy krzyk mężczyzny z&nbsp;pętlą na szyi. &ndash; Mniej tylko o&nbsp;jednego wroga!<sup class="g2"><a href="#calibre_link-51" id="calibre_link-98" class="calibre7">17</a></sup> &ndash; zdążył jeszcze rzucić ostatkiem sił.</p>

  <p class="tekst-glowny">&ndash;&nbsp;Każdego z&nbsp;was to spotka, jeżeli nie podporządkuje się naszym zarządzeniom<sup class="g2"><a href="#calibre_link-52" id="calibre_link-99" class="calibre7">18</a></sup> &ndash; rzucił w&nbsp;kierunku Polaków Brigadeführer, po czym zniecierpliwiony machnął ręką na żołnierzy trzymających sznur i&nbsp;zaczął wyliczać im tempo: &ndash; I&nbsp;raz, i&nbsp;dwa…</p>

  <p class="tekst-glowny">Na twarzy Hildy Krause malowała się bezgraniczna rozpacz. Trzymana z&nbsp;boku przez żołnierzy szarpała się i&nbsp;wyła, jakby to ją właśnie pozbawiano życia. Gdy nogi Bylicy bezwładnie zawisły już w&nbsp;powietrzu, las zaszumiał złowieszczo, a&nbsp;ona zaczęła złorzeczyć sprawcom zbrodni, przeklinając ich i&nbsp;ich potomstwo. W&nbsp;końcu jeden z&nbsp;żołnierzy uderzył ją w&nbsp;twarz tak mocno, że osunęła się na ziemię.</p>

  <p class="tekst-glowny">Pianista nie przestawał grać pogodnej melodii i&nbsp;starał się nie spoglądać w&nbsp;stronę okna nawet kątem oka.</p>

  <p class="tekst-glowny">Tylko śnieg wciąż padał w&nbsp;milczeniu.</p>

  <p class="tytul-podrozdzialu-1-swiatlo-gora">Karpacz, 5 lipca 2008</p>

  <p class="tekst-glowny-1-akapit">&ndash;&nbsp;Twierdzi pan zatem, że egzekucja Mariana Bylicy nie odbyła się przy Myśliwskiej, tam, gdzie znajduje się tablica? &ndash; dopytywał Tomek.</p>

  <p class="tekst-glowny">&ndash;&nbsp;Ja niczego nie twierdzę. Mówię panu po prostu, jak było. Powieszono go tuż za hotelem, wiem to od babci &ndash; odparł Zagórny. &ndash; Pan tego nie zrozumie, jak to jest stracić tak nagle ukochaną osobę, a&nbsp;babcia… Ona musiała być przy tym obecna. Taka kara.</p>

  <p class="tekst-glowny">&ndash;&nbsp;Rozumiem lepiej, niż może się panu wydawać &ndash; odparł Wilczur, po czym delikatnie zakłuło go w&nbsp;nosie i&nbsp;kącikach oczu. Wspomnienia już chciały popłynąć w&nbsp;kierunku nieżyjącej ukochanej, ale powstrzymał je resztką woli. Nie chciał, nie mógł teraz się rozsypać. &ndash; Nie rozumiem natomiast, dlaczego zdecydowano, żeby pomnik stanął w&nbsp;innym miejscu?</p>

  <p class="tekst-glowny">&ndash;&nbsp;Pomysł upamiętnienia tej tragedii zrodził się w&nbsp;Karpaczu niedługo po wojnie. Hotel Sanssouci był już wtedy obiektem ściśle strzeżonym, bo po krótkim okresie, gdy ponoć mieściła się w&nbsp;nim katownia aparatu bezpieczeństwa, przejął go Komitet Centralny PZPR. Z&nbsp;oczywistych przyczyn partii nie był na rękę jakikolwiek rozgłos wokół tego miejsca, nie zamierzała więc pozwolić na upamiętnianie martyrologii na zapleczu budynku, w&nbsp;którym miał wypoczywać sam Bierut. Zaraz przecież pod oknami hotelu pojawiliby się odwiedzający, wycieczki szkolne, znicze, wieńce i&nbsp;tak dalej. &ndash; Mówiąc to, burmistrz dyskretnie uchylił zasłonę i&nbsp;wyjrzał przez okno. &ndash; Dlatego wybrano inne miejsce, w&nbsp;pobliżu Sanssouci, ale na tyle daleko, by widok drzewa szubienicy nie psuł nikomu w&nbsp;hotelu humoru i&nbsp;nie był pretekstem do pojawiania się w&nbsp;jego okolicy zbędnych gapiów. &ndash; Skrzywił się. Trudno było powiedzieć, czy z&nbsp;powodu tego, co właśnie powiedział, czy za sprawą czegoś, co zobaczył na dworze.</p>

  <p class="tekst-glowny">&ndash;&nbsp;Ostatnie pytanie i&nbsp;dam panu spokój. &ndash; Wilczur powiódł za jego wzrokiem i&nbsp;spojrzał przez okno. Przed głównym wejściem do urzędu zbierało się coraz więcej dziennikarzy. &ndash; Dlaczego Hermann Mohl w&nbsp;dziewięćdziesiątym drugim wrócił w&nbsp;Karkonosze?</p>

  <p class="tekst-glowny">&ndash;&nbsp;Miał promocję książki. &ndash; Zagórski wzruszył ramionami.</p>

  <p class="tekst-glowny">&ndash;&nbsp;Naprawdę wierzy pan, że to był prawdziwy powód?</p>

  <p class="tekst-glowny">&ndash;&nbsp;Kwestia wiary to moja prywatna sprawa &ndash; odparł bez wahania. &ndash; I&nbsp;nie ma ona tutaj żadnego znaczenia.</p>

  <p class="tekst-glowny">&ndash;&nbsp;Dzień po zaginięciu Mohla w&nbsp;opuszczonym hotelu młodzież zorganizowała sobie imprezę.</p>

  <p class="tekst-glowny">&ndash;&nbsp;Nie było mnie tam!</p>

  <p class="tekst-glowny">&ndash;&nbsp;Nawet o&nbsp;to nie zapytałem.</p>

  <p class="tekst-glowny">&ndash;&nbsp;Wolałem uprzedzić. &ndash; Zdawał się lekko zbity z&nbsp;tropu. &ndash; Na wszelki wypadek.</p>

  <p class="tekst-glowny">&ndash;&nbsp;Ponoć młodzież, która bawiła się tej nocy w&nbsp;hotelu, słyszała jęki i&nbsp;słowa, jakby ktoś wołał coś po niemiecku.</p>

  <p class="tekst-glowny">&ndash;&nbsp;A&nbsp;na Śnieżce ponoć wylądowało UFO. Zapewne pan wie, że „ponoć” to partykuła oceniająca. Ten, kto mówi „ponoć”, sam nie jest przekonany, czy to, co mówi, jest prawdą.</p>

  <p class="tekst-glowny">&ndash;&nbsp;Liczyłem, że pan mnie przekona.</p>

  <p class="tekst-glowny">&ndash;&nbsp;Nie zamierzam. Może pan wierzyć w&nbsp;to, w&nbsp;co pan chce. Słyszeli albo i&nbsp;nie? Tak jak mówiłem, wiara to prywatna sprawa.</p>

  <p class="tekst-glowny">&ndash;&nbsp;Zastanawiam się… Może to nie był żaden duch ani zbiorowe omamy słuchowe, tylko jęki konającego Mohla?</p>

  <p class="tekst-glowny">Burmistrz jakby lekko pobladł.</p>

  <p class="tekst-glowny">&ndash;&nbsp;Niech pan lepiej już sobie pójdzie. &ndash; Wskazał drzwi. &ndash; I&nbsp;tak poświęciłem panu dużo czasu.</p>

  <p class="tekst-glowny">&ndash;&nbsp;Chciałbym jeszcze tylko zapytać…</p>

  <p class="tekst-glowny">&ndash;&nbsp;Nie będę chyba niegrzeczny, jeśli przypomnę, że już poprzednie pytanie miało być ostatnie? Wie pan, że ciekawość to pierwszy stopień do piekła?</p>

  <p class="tekst-glowny">&ndash;&nbsp;Co do pierwszego ma pan rację, panie burmistrzu. &ndash; Tomek wstał i&nbsp;skierował się do wyjścia. &ndash; Co do drugiego, proszę pamiętać, że zaspokojona ciekawość to krok w&nbsp;przeciwnym kierunku &ndash; oznajmił, zamykając za sobą drzwi.</p>

  <p class="tekst-glowny">Zagórny siedział nieruchomo w&nbsp;swoim fotelu. Wróciły do niego wspomnienia z&nbsp;nocy, gdy pod wpływem tamtej nawiedzonej dziewczyny postanowili wspólnie wywoływać duchy w&nbsp;starym hotelu. Przypomniał sobie dziwne jęki, które w&nbsp;pewnym momencie wypełniły wtedy budynek, i&nbsp;przeszły go ciarki. Cholerny Mohl…</p>

  <p class="tekst-glowny">Trwał w&nbsp;dziwnym letargu, po czym złapał za komórkę i&nbsp;wybrał numer.</p>

  <p class="tekst-glowny">&ndash;&nbsp;Chmielewski.</p>

  <p class="tekst-glowny">&ndash;&nbsp;Cześć, Włodek, Zagórny z&nbsp;tej strony. Mam do ciebie prośbę, w&nbsp;miarę delikatną.</p>

  <p class="tekst-glowny">&ndash;&nbsp;Co się dzieje?</p>

  <p class="tekst-glowny">&ndash;&nbsp;Kręci się tu po Karpaczu taki facet. Tomasz Wilczur. Pisarz, ten od kryminałów, kojarzysz?</p>

  <p class="tekst-glowny">&ndash;&nbsp;Tak.</p>

  <p class="tekst-glowny">&ndash;&nbsp;Był u&nbsp;mnie przed chwilą. Wypytuje o&nbsp;Sanssouci, węszy przy sprawie tych szczątków, co je tam niedawno znaleźli robotnicy. Nie podoba mi się to. Wygląda, jakby szukał sensacji. Dopytywał też o&nbsp;tych dwóch ostatnio zastrzelonych.</p>

  <p class="tekst-glowny">&ndash;&nbsp;Dlaczego?</p>

  <p class="tekst-glowny">&ndash;&nbsp;Nie mam pojęcia. Może uważa, że te sprawy się łączą? Nie chciałem wchodzić z&nbsp;nim w&nbsp;dyskusję, ale na moje oko wygląda to tak, jakby prowadził jakieś własne śledztwo. Obawiam się, że zrobi nam tu bagno. &ndash; Chmielewski w&nbsp;odpowiedzi mruknął coś niezrozumiale. &ndash; Dasz radę coś z&nbsp;tym zrobić? Ja już i&nbsp;tak biorę na siebie media, żeby wszystkich jakoś uspokoić. Może ty mógłbyś wyjaśnić temu pisarzynie, żeby poszedł szukać sensacji gdzieś indziej?</p>

  <p class="gwiazdka">*</p>

  <p class="tekst-glowny-1-akapit">Tomek wyszedł na dwór i&nbsp;w&nbsp;twarz uderzył go podmuch ciepłego powietrza. Dzień stawał się coraz gorętszy, podobnie zresztą jak atmosfera przed urzędem.</p>

  <p class="tekst-glowny">&ndash;&nbsp;Karpacz, na co dzień spokojny górski kurort, chętnie odwiedzany przez turystów, stał się w&nbsp;ostatnim czasie areną makabrycznych wydarzeń. Minionej nocy doszło do drugiego już niewyjaśnionego zabójstwa na szlaku turystycznym w&nbsp;okolicy miasta &ndash; wypowiadał się przed kamerą jeden z&nbsp;dziennikarzy, poprawiając słuchawkę w&nbsp;uchu i&nbsp;jednocześnie zerkając co rusz na swoje notatki. &ndash; Przypomnijmy, że poprzedni zamordowany, Mariusz Traczyk, pracownik schroniska Dom Śląski, zginął kilka dni temu, późnym wieczorem, w&nbsp;okolicach Szerokiego Mostu, przy drodze prowadzącej do Sowiej Doliny. Śledczym do tej pory nie udało się ustalić sprawcy. Wczoraj, również późnym wieczorem, morderca zaatakował przy szlaku czerwonym biegnącym dnem Kotła Łomniczki. Ofiarą jest Rafał Zapolski, gospodarz pobliskiego schroniska Nad Łomniczką. Z&nbsp;powodu śledztwa Karkonoski Park Narodowy zamknął szlak do odwołania. Jak udało się nam dowiedzieć, motyw sprawcy nie jest na razie znany. Mimo znacznego podobieństwa <span class="tytul-dziela">modus operandi</span> policja wciąż nie potwierdziła, że zabójcą jest ta sama osoba. Zwraca także uwagę fakt, że obie ofiary pracowały w&nbsp;karkonoskich schroniskach. Czy to może być zwyczajny zbieg okoliczności? Być może odpowiedź uzyskamy podczas konferencji prasowej, w&nbsp;której mają wziąć udział rzecznik jeleniogórskiej policji oraz burmistrz miasta Karpacz. Zanim to jednak nastąpi, razem z&nbsp;kamerą udamy się w&nbsp;okolicę dawnego hotelu Orlinek, gdzie znajduje się wyjście na szlak, na którym, przypomnijmy, dziś nad ranem przypadkowi turyści dokonali makabrycznego odkrycia. Postaramy się odpowiedzieć na pytanie, czy rzeczywiście masowe odwoływanie przez turystów rezerwacji noclegów w&nbsp;hotelach w&nbsp;Karpaczu i&nbsp;okolicy jest konieczne. Proszę zostać z&nbsp;nami, o&nbsp;wszystkich nowych wiadomościach w&nbsp;tej sprawie będziemy informować na bieżąco. Dla głównego wydania wiadomości, z&nbsp;Karpacza, mówił Jędrzej Kaczmarski. &ndash; Dziennikarz zrobił profesjonalną minę, nieznacznie się uśmiechnął, po czym operator dał mu znak, że nagrywanie zostało przerwane.</p>
</div>


<div class="t-p" id="calibre_link-13">
  <h1 title="Rozdział X. Plotki" class="toc"><a href="#calibre_link-53" class="calibre5"><img alt="" src="images/000002.jpg" class="calibre4" /></a><a href="#calibre_link-53" class="calibre5"><br class="calibre6" /></a><a href="#calibre_link-53" class="calibre5">Rozdział X. Plotki</a></h1>

  <p class="tekst-glowny-1-akapit">Niech tak będzie.</p>

  <p class="tekst-glowny-1-akapit">Wszelką moc ciała zaprzęgnę do tego</p>

  <p class="tekst-glowny-1-akapit">Strasznego czynu. Chodźmy i&nbsp;przed ludźmi</p>

  <p class="tekst-glowny-1-akapit">Grajmy komedię: niechaj twarz fałszywa</p>

  <p class="tekst-glowny-1-akapit">Przed wzrokiem świata fałsz serca ukrywa.</p>

  <p class="tekst-glowny-podpis-1-swiatlo-gora">William Shakespeare, <span class="tytul-dziela">Makbet</span><sup class="g2"><a href="#calibre_link-54" id="calibre_link-100" class="calibre7">19</a></sup></p>

  <p class="tytul-podrozdzialu-1-swiatlo-gora">Karpacz, 5 lipca 2008</p>

  <p class="tekst-glowny-1-akapit">Niemal godzinny spacer z&nbsp;urzędu z&nbsp;powrotem do pensjonatu dobrze Tomkowi zrobił. Przewietrzył głowę i&nbsp;mógł przemyśleć rozmowę z&nbsp;Zagórnym.</p>

  <p class="tekst-glowny">W&nbsp;momencie śmierci Mohla przyszły burmistrz miał jakieś siedemnaście, może dziewiętnaście lat… Jeśli wtedy, w&nbsp;dziewięćdziesiątym drugim, mężczyźni się spotkali, musiało to wywołać u&nbsp;Zagórnego silne emocje. Oto zobaczył przecież na własne oczy wcielone zło z&nbsp;opowieści, którą babcia przekazała mu w&nbsp;dzieciństwie &ndash; człowieka, który pierwszy rzucił sugestię, żeby zabić Mariana Bylicę, jego dziadka.</p>

  <p class="tekst-glowny">Zagórny wydawał się porywczy, był też mocno zżyty z&nbsp;babcią, wiedział, jak śmierć ukochanego zniszczyła jej życie, mógł więc postanowić wymierzyć sprawiedliwość na własną rękę.</p>

  <p class="tekst-glowny">Wciąż pozostawało jednak pytanie: jak doszło do jego spotkania z&nbsp;Mohlem? Gdzie i&nbsp;dlaczego? Czy umówili się w&nbsp;hotelu Sanssouci? A&nbsp;może Niemiec sam tam poszedł w&nbsp;jakimś celu, a&nbsp;Zagórny śledził go i&nbsp;wykorzystał okazję?</p>

  <p class="tekst-glowny">To wszystko nie trzymało się kupy. Zawleczenie ciała do wnęki w&nbsp;piwnicy, zorganizowanie cegieł, wody, zaprawy, potem murowanie &ndash; wszystko wskazywało, że brało w&nbsp;tym udział więcej osób. Ktoś Zagórnemu pomagał? Nie, to jednak chyba było zbyt przemyślane zabójstwo, by podejrzewać, że dokonał go nastolatek, nawet przy czyimś wsparciu.</p>

  <p class="tekst-glowny">Gdy wszedł do swojego pokoju, od razu usiadł przy biurku i&nbsp;otworzył notatnik na stronie, na której wcześniej narysował oś czasu. Po chwili namysłu postanowił stworzyć ją od nowa. Zaznaczył datę śmierci Bylicy, następnie dzień pojawienia się Mohla na spotkaniu autorskim w&nbsp;Jeleniej Górze i&nbsp;noc jego zaginięcia. Potem zaznaczył datę odnalezienia ciała. Czy mógł być w&nbsp;tym jakiś klucz?</p>

  <p class="tekst-glowny-1-swiatlo-dol">Naniósł na oś także wczorajszy dzień i&nbsp;przy tej dacie zanotował:</p>

  <p class="tekst-glowny-wciety-1-akapit"><span class="tytul-dziela">Zabójstwo Rafała Zapolskiego ze schroniska Nad Łomniczką.</span></p>

  <p class="tekst-glowny-1-swiatlo-gora">Wciąż nie mógł znaleźć żadnego punktu zaczepienia, który umożliwiłby powiązanie tego zdarzenia ze sprawą Mohla.</p>

  <p class="tekst-glowny">Na osi brakowało jeszcze jednego zdarzenia: zabójstwa pracownika Domu Śląskiego. Kiedy dokładnie miało ono miejsce? Odpalił laptopa i&nbsp;szybko przejrzał teksty publikowane na „Naszej Jeleniej Górze”. Wreszcie trafił na informacje, których szukał; Mariusz Traczyk, zastrzelony w&nbsp;nocy z&nbsp;pierwszego na drugiego lipca.</p>

  <p class="tekst-glowny">Na osi czasu dorysował brakujący punkt i&nbsp;zaznaczył tam datę śmierci mężczyzny.</p>

  <p class="tekst-glowny">Przyjął założenie, które wielu wydawało się oczywiste &ndash; Rafała i&nbsp;Mariusza zabiła ta sama osoba, dlatego połączył te dwa imiona klamerką. Pytanie, czym tamci dwaj narazili się mordercy? Burmistrz Karpacza twierdził, że mężczyźni nie mieli w&nbsp;mieście najlepszej opinii, jako przyczynę zabójstw sugerował porachunki.</p>

  <p class="tekst-glowny">Nagle do głowy Wilczura wpadł szalony pomysł. Wszystko miało przyczynę i&nbsp;skutek, jedna sprawa pociągała za sobą następną, tworzył się ciąg powiązanych zdarzeń. A&nbsp;jeśli to właśnie odkrycie zwłok Niemca było przyczyną tych dwóch zabójstw? Jaki mógł płynąć z&nbsp;tego wniosek? Zamknął oczy, jego myśli nabierały tempa. Teoretycznie mogłoby to oznaczać, że to Traczyk i&nbsp;Zapolski brali udział w&nbsp;zabójstwie Mohla. Z&nbsp;tego, co Wilczur wyczytał między słowami Zagórnego, nie grzeszyli wybitną inteligencją. Prawdopodobnie więc ktoś inny był mózgiem operacji. Gdy zaś teraz sprawa wyszła na jaw, może to właśnie „mózg” postanowił pozbyć się tych, którzy odwalili niegdyś brudną robotę, z&nbsp;obawy, że tamci, jeśli policja na nich trafi, zaczną sypać…</p>

  <p class="tekst-glowny">Musiał dowiedzieć się więcej o&nbsp;Traczyku. Na laptopie miał już otwarty artykuł o&nbsp;tamtej sprawie. Nie znalazł w&nbsp;nim jednak żadnych odkrywczych informacji; mężczyzna rzeczywiście pracował w&nbsp;schronisku Dom Śląski, mieszkał w&nbsp;Karpaczu, w&nbsp;dzielnicy Wilcza Poręba, w&nbsp;pobliżu której został zamordowany. W&nbsp;artykule nie było żadnych spekulacji na temat motywu ani tożsamości sprawcy.</p>

  <p class="tekst-glowny">Przewinął stronę do sekcji komentarzy. Poza kilkoma wyrazami kondolencji dla najbliższych nie znalazł niczego, co przykułoby jego uwagę. Wrócił raz jeszcze do artykułu o&nbsp;śmierci Zapolskiego, tam z&nbsp;kolei od rana trwała przecież gorąca dyskusja internautów.</p>

  <p class="tekst-glowny-1-swiatlo-dol">Zgodnie z&nbsp;przypuszczeniami w&nbsp;czasie, gdy poszedł na spotkanie z&nbsp;burmistrzem, pojawiło się wiele nowych komentarzy:</p>

  <p class="tekst-glowny-wciety-bibliografia">[Duszek23]: <span class="tytul-dziela">Nie bez powodu mowi sie, ze kociol lomniczki jest przeklety. Juz za dzieciaka mnie babcia straszyla, zebym tam nigdy sam nie chodzil. </span></p>

  <p class="tekst-glowny-wciety-bibliografia">[Stokrotka]:<span class="tytul-dziela"> @Maniek! U&nbsp;mnie podobnie! Też pradziadek straszył, że tam niemce skarbów pilnują, „strażnicy” na nich mówił. I&nbsp;że parę osób próbowało tego skarbu szukać, a&nbsp;jak się wieść o&nbsp;ich poszukiwaniach rozeszła, to wszyscy ci, co szukali, po kolei zaczęli znikać w&nbsp;dziwnych okolicznościach. Jeden się bimbrem zatruł, drugiego ciężarówka na zagranicznych blachach przejechała, trzeci upadł na szlaku i&nbsp;w&nbsp;głowę się uderzył, tak, że potem już tylko warzywo było. No dziwne to wszystko, powiem wam. A&nbsp;teraz jeszcze Rafał ze schroniska tam zastrzelony. Może też skarbów tam szukał? Kto wie? No, bo ja to nie mam innego pomysłu, sama nie wiem już, co myśleć. Ale na pewno bym się w&nbsp;tę okolicę nie zapuszczała, to miejsce ma złą energię. A&nbsp;Rafała szkoda, chodziłam z&nbsp;nim do podstawówki, zawsze był porządny kolega…</span></p>

  <p class="tekst-glowny-wciety-bibliografia">[Duszek23]: <span class="tytul-dziela">Nie to u&nbsp;mnie babcia legendy zawsze opowiadala, ze duch gor tam kiedys stoczyl walke z&nbsp;czarownica i&nbsp;ta pokonana wiedzma do tej pory tam straszy. Ale to musialem byc bardzo maly, ze lykalem te brednie jak pelikan. @Stokrotka jakie skarby? To ci sie chyba z&nbsp;bialym Jarem pomylilo, tam niby byly sztolnie, gdzie na koniec wojny niemcy skarby ukrywali</span></p>

  <p class="tekst-glowny-wciety-bibliografia">[Stokrotka]: <span class="tytul-dziela">Wiem, co napisałam, o&nbsp;Łomniczkę mi chodziło. Mój pradziadek mieszkał w&nbsp;tej kamienicy pięknej, poniżej Uroczej, ona należała do Mostów, tych od hotelu. I&nbsp;on dostał przydział do mieszkania tam, jak jeszcze byli w&nbsp;tej kamienicy Niemcy. I&nbsp;jak oni wyjeżdżali, to powiedzieli dziadkowi, że w&nbsp;Łomniczce jakiś japoński ambasador ukrył zegarki i&nbsp;inne takie. </span></p>

  <p class="tekst-glowny-wciety-bibliografia">[Pitek81]: <span class="tytul-dziela">Ale jaja!!! Ale to chyba jakieś plotki,,, gdzie japoński ambasador,, w&nbsp;naszym Karpaczu??? Coś to grubymi nićmi szyte……</span></p>

  <p class="tekst-glowny-wciety-bibliografia">[Stokrotka]: <span class="tytul-dziela">On ponoć mieszkał w&nbsp;tym hotelu, tak mówili Niemcy.</span></p>

  <p class="tekst-glowny-wciety-bibliografia">[Duszek23]: <span class="tytul-dziela">A&nbsp;czemu? Na wczasy tam przyjezdzal?</span></p>

  <p class="tekst-glowny-wciety-bibliografia">[Stokrotka]: <span class="tytul-dziela">Nie mam pojęcia… Ale pewnie tak, bo po co innego?</span></p>

  <p class="tekst-glowny-wciety-bibliografia">[MKK70]: <span class="tytul-dziela">Potwierdzam, u&nbsp;mnie w&nbsp;domu też się zawsze mówiło, że Japończycy coś ukryli w&nbsp;Kotle Łomniczki. Ja myślę, że Mohl właśnie po ten skarb przyjechał. Nigdy nie uwierzę, że jak nową książkę wydał, to zamiast pojechać na premierę do Warszawy, nagle zapragną zwiedzać Jelenią Dziurę.</span></p>

  <p class="tekst-glowny-wciety-bibliografia">[Stary Góral]:<span class="tytul-dziela"> @MKK co za bzdura! Skarb został wydobyty jeszcze na długo przed wizytą Mohla w&nbsp;tych górach. Ten, kto to zrobił, już dawno upłynnił wszystko, co tam znalazł. </span></p>

  <p class="tekst-glowny-wciety-bibliografia">[Pitek81]: <span class="tytul-dziela">A&nbsp;skąd ta ,,pewność”??</span></p>

  <p class="tekst-glowny-wciety-bibliografia">[Stary Góral]:<span class="tytul-dziela"> Za komuny jeszcze do urzędu w&nbsp;Karpaczu przyjechała raz delegacja skośnookich, po te skarby właśnie. Chcieli dostać zgodę na wydobycie. Figę z&nbsp;makiem dostali, wracali z&nbsp;niczym. Ale wtedy urząd w&nbsp;Karpaczu zaczął się tym miejscem poważnie interesować, WOP ponoć robił tam jakiś rekonesans. Ludzie mówią, że słychać było odstrzały w&nbsp;Kotle wtedy. I&nbsp;jakiś czas później okazało się, że dużo rzeczy z&nbsp;kolekcji tamtego ambasadora wypłynęło na paru aukcjach za granicą. Czyli ktoś się tam musiał do tej skrytki dobrać. </span></p>

  <p class="tekst-glowny-wciety-bibliografia">[Pitek81]:<span class="tytul-dziela"> I&nbsp;kto niby??? WOP??</span></p>

  <p class="tekst-glowny-wciety-bibliografia">[Stary Góral]: <span class="tytul-dziela">@Maniek 79 jaki WOP, proszę cię… Wystarczy myśleć. I&nbsp;się rozejrzeć po okolicy, kto się nagle zrobił bogaty, nie wiadomo jak i&nbsp;skąd… I&nbsp;kim się skarbówka interesuje. </span></p>

  <p class="tekst-glowny-1-swiatlo-gora-dol">Postać Starego Górala intrygowała Tomka coraz bardziej. Wypowiadał się na forum regularnie, w&nbsp;wielu miejscach i&nbsp;zawsze z&nbsp;pozycji eksperta. Wilczur postanowił również założyć konto na forum. W&nbsp;polu „nick” po chwili namysłu wpisał: Wnuk Liczyrzepy. Zaraz też zaczął pisać pierwszy komentarz:</p>

  <p class="tekst-glowny-wciety-bibliografia">[Wnuk Liczyrzepy]:<span class="tytul-dziela"> @Stary Góral, a&nbsp;skąd ty masz całą tę wiedzę? Pracowałeś wtedy w&nbsp;urzędzie?</span></p>

  <p class="tekst-glowny-1-swiatlo-gora-dol">Odpowiedź pojawiła się minutę później:</p>

  <p class="tekst-glowny-wciety-bibliografia">[Stary Góral]: <span class="tytul-dziela">Nie twój interes.</span></p>

  <p class="tekst-glowny-1-swiatlo-gora-dol">Wilczur zmarszczył czoło. Nim zdążył pomyśleć nad odpowiedzią, na forum pojawił się kolejny komentarz:</p>

  <p class="tekst-glowny-wciety-bibliografia">[Maniek79]: <span class="tytul-dziela">A&nbsp;pamiętacie, jak się ta buda po Niemcach tam spaliła, koło wodospadu? Też było dużo gadania, że odbudują, że będzie nowa… I&nbsp;co? I&nbsp;chuj, za przeproszeniem. </span></p>

  <p class="tekst-glowny-wciety-bibliografia">[Stokrotka]: <span class="tytul-dziela">Jaka buda? Chodzi o&nbsp;schronisko Nad Łomniczką?</span></p>

  <p class="tekst-glowny-wciety-bibliografia">[Maniek79]: <span class="tytul-dziela">Nie, no gdzie! Wyżej było jeszcze jedno schronisko, nad samym wodospadem. </span></p>

  <p class="tekst-glowny-wciety-bibliografia">[Stokrotka]: <span class="tytul-dziela">Pierwsze słyszę!</span></p>

  <p class="tekst-glowny-wciety-bibliografia">[Maniek79]: <span class="tytul-dziela">Einkehrhaus się za Niemca nazywało albo Lomnitzfallbaude. Nieczynne po wojnie. I&nbsp;ono się sfajczyło jakieś dwadzieścia lat temu… Kto wie, może tam właśnie ten skarby ambasadora był ukryty?</span></p>

  <p class="tekst-glowny-wciety-bibliografia">[Stokrotka]:<span class="tytul-dziela"> A, to ja po prostu za młoda jestem, żeby pamiętać. No mówię, dziwny ten Kocioł Łomniczki, ja zawsze miałam ciarki, jak tamtędy chodziłam. Ale teraz, po tej śmierci Rafała, to już na pewno się tam nie będę zapuszczać. Nasi dziadkowie mieli rację. </span></p>

  <p class="tekst-glowny-wciety-bibliografia">[Duszek23]:<span class="tytul-dziela"> Ja tez! Pilnowac trzeba zeby dzieci tam nie puszczac!</span></p>

  <p class="tekst-glowny-wciety-bibliografia">[Stokrotka]: <span class="tytul-dziela">A&nbsp;ja się właśnie męża podpytałam, on się historią interesuje. I&nbsp;mówi, że ten ambasador rzeczywiście bywał w&nbsp;hotelu, bo ponoć tam ambasada była. Ale mieszkał gdzie indziej, w&nbsp;starym pałacu w&nbsp;Maciejowcu!</span></p>

  <p class="tekst-glowny-wciety-bibliografia">[Maniek79]:<span class="tytul-dziela"> @Stokrotka chyba miałaś na myśli Maciejową?</span></p>

  <p class="tekst-glowny-wciety-bibliografia">[Stokrotka]:<span class="tytul-dziela"> Dobrze wiem, co miałam na myśli! Maciejowiec, koło zapory w&nbsp;Pilchowicach. I&nbsp;on ponoć tam ten skarb ukrył. </span></p>

  <p class="tekst-glowny-1-swiatlo-gora">Wilczur przyłapał się na tym, że od dłuższej chwili siedzi z&nbsp;otwartymi ustami, tak bardzo zaintrygowały go miejscowe plotki. Wbrew pozorom jednak nie rewelacje na temat skarbu, ale informacja o&nbsp;spalonym schronisku najbardziej przykuła jego uwagę. Bazując na wiedzy, którą zdobył od czasu ostatniego pobytu w&nbsp;tych górach, wyrobił sobie pewną wrażliwość na temat pożarów karkonoskich schronisk. Te niemal nigdy nie zdarzały się bowiem przez przypadek. Tam, gdzie pojawiał się ogień, zazwyczaj w&nbsp;tle był jakiś konflikt &ndash; sąsiedzkie porachunki, uprzedzenia narodowościowe, wojna albo spór o&nbsp;jakiś skarb &ndash; to było dla Karkonoszy typowe. Czuł więc, że powinien przynajmniej dla zasady rzucić okiem na ten temat, by nie mieć potem wrażenia, że mógł coś istotnego przeoczyć. Zaczął przeglądać strony internetowe poświęcone historii Karkonoszy w&nbsp;poszukiwaniu informacji o&nbsp;Lomnitzfallbaude.</p>

  <p class="tekst-glowny">Wyszukiwarki zgodnie jednak milczały na temat tego miejsca. Może źle wpisał nazwę? Spróbował użyć drugiej, którą podał Maniek79, czyli Einkehrhaus. Znowu nic.</p>

  <p class="tekst-glowny">Nie tracąc nadziei, zszedł do recepcji. Za ladą stał właściciel.</p>

  <p class="tekst-glowny">&ndash;&nbsp;Dzień dobry &ndash; zaczął Wilczur. &ndash; Zna pan dobrze Karkonosze? Potrzebuję pomocy z&nbsp;dość nietypowym pytaniem.</p>

  <p class="tekst-glowny">&ndash;&nbsp;Urodziłem się tutaj, więc wydaje mi się, że coś tam wiem. Jakąś wycieczkę doradzić?</p>

  <p class="tekst-glowny">&ndash;&nbsp;Dziękuję. Interesuje mnie schronisko Nad Łomniczką. To znaczy, nie ono samo, ale budynek położony powyżej niego, gdzieś nad samym wodospadem.</p>

  <p class="tekst-glowny">&ndash;&nbsp;Przykro mi, ale tam wyżej już nic nie ma.</p>

  <p class="tekst-glowny">&ndash;&nbsp;Ale kiedyś było, prawda? Lomnitzfallbaude przed wojną się nazywało, spaliło się jakiś czas temu?</p>

  <p class="tekst-glowny">&ndash;&nbsp;Ach, o&nbsp;to panu chodzi! No było, racja. I&nbsp;się spaliło, też prawda. Ale ile to lat temu! Panie, dzisiaj o&nbsp;tym miejscu nikt już nie pamięta.</p>

  <p class="tekst-glowny">&ndash;&nbsp;Zostały może jakieś ruiny?</p>

  <p class="tekst-glowny">&ndash;&nbsp;Parę kamieni pewnie by się znalazło, ale nic poza tym. Zresztą jakie to ma dzisiaj znaczenie. Jeśli skarbów pan szuka, to uprzedzam, że nie ma tam żadnych piwnic, złotych pociągów ani nic z&nbsp;tych rzeczy. Moje dzieciaki lubiły się tam bawić w&nbsp;podchody, w&nbsp;tej ruderze, jeszcze przed pożarem. Żona się denerwowała zawsze, że krzywdę sobie zrobią, ale ja uważałem, że muszą się przecież chłopaki wyszaleć. Potem już nie mogli się tam bawić, bo je przeganiał syn gospodyni schroniska Nad Łomniczką. Twierdził, że to jego własność. A&nbsp;potem przyszedł pożar i&nbsp;tyle było z&nbsp;tej jego własności. A&nbsp;czemu to miejsce tak pana zainteresowało?</p>

  <p class="tekst-glowny">&ndash;&nbsp;A, bo… &ndash; Wilczur się zawahał. &ndash; Zbieram materiał na książkę.</p>

  <p class="tekst-glowny">&ndash;&nbsp;Toś sobie pan mało ciekawe miejsce do opisania wybrał. Ono po wojnie praktycznie nie było używane, taka rudera tylko stała, dachu połowy nie miała, wyszabrowano stamtąd wszystko, co się dało. To była tylko kwestia czasu, aż ktoś w&nbsp;końcu ogień zaprószy.</p>

  <p class="tekst-glowny">&ndash;&nbsp;Dlaczego go nie używano? Z&nbsp;tego, co mi się wydaje, schronisko Nad Łomniczką, to obecne, jest gorzej położone. W&nbsp;lesie, bez widoków.</p>

  <p class="tekst-glowny">&ndash;&nbsp;No gorzej, racja. Ale bezpieczniej. Tam wysoko, w&nbsp;Kotle Łomniczki, zimą schodzą czasem potężne lawiny. I&nbsp;raz, parę lat po wojnie, jedna taka zeszła. Ojciec mi opowiadał. Obok tego Lomnitzfallbaude była stodoła piętrowa, na zapasy, opał i&nbsp;jakieś tam sprzęty. I, pan sobie wyobrazi, lawina cały ten budynek zabrała ze sobą i&nbsp;ciągnęła w&nbsp;dół kotła przez chyba dobry kilometr. Schronisko zbytnio nie ucierpiało, no ale ludzie się wystraszyli, że kiedyś przyjdzie większa lawina i&nbsp;porwie cały budynek, tak jak wcześniej szopę. Dlatego zamknięto je na głucho i&nbsp;tak zostało na kolejnych parędziesiąt lat. Do czasu, aż się nie zjarało.</p>

  <p class="tekst-glowny">&ndash;&nbsp;A&nbsp;kiedy dokładnie był ten pożar?</p>

  <p class="tekst-glowny">&ndash;&nbsp;A&nbsp;żebym to ja pamiętał… &ndash; zamyślił się. &ndash; Rafała w&nbsp;schronisku Nad Łomniczką pan zapytaj, jak było z&nbsp;budą Nad Wodospadem, tak na nią mówili.</p>

  <p class="tekst-glowny">&ndash;&nbsp;Ale przecież… on nie żyje.</p>

  <p class="tekst-glowny">&ndash;&nbsp;No gdzie! &ndash; Mężczyzna zmarszczył brwi i&nbsp;spojrzał na Wilczura jak na kogoś niespełna rozumu. &ndash; Widziałem go wczoraj po południu w&nbsp;sklepie w&nbsp;centrum.</p>

  <p class="tekst-glowny">&ndash;&nbsp;Ktoś go zastrzelił minionej nocy.</p>

  <p class="tekst-glowny">&ndash;&nbsp;Co też pan mówisz… &ndash; Właściciel pensjonatu pokiwał głową z&nbsp;niedowierzaniem. &ndash; Co też pan mówisz. Dzisiaj rano kilka osób zadzwoniło rezerwację odwołać, nie mogłem zrozumieć, skąd tak nagle. Teraz już wszystko jasne: najpierw tamten Traczyk, teraz Rafał. Jak wieść się rozniesie, to turyści będą odwoływać dalej. Cholera jasna! Liczyłem na dobry sezon, a&nbsp;tu szykuje się katastrofa…</p>

  <p class="tekst-glowny">&ndash;&nbsp;Może ja już nie będę w&nbsp;takim razie przeszkadzał. &ndash; Wilczurowi zrobiło się głupio.</p>

  <p class="tekst-glowny">&ndash;&nbsp;Zaraz, ale pan o&nbsp;coś jeszcze przecież pytał! O&nbsp;datę pożaru budy Nad Wodospadem?</p>

  <p class="tekst-glowny">&ndash;&nbsp;Nie chcę robić kłopotu.</p>

  <p class="tekst-glowny">&ndash;&nbsp;Przestań pan, życie przecież musi się toczyć dalej. Proszę mi dać chwilę. &ndash; Zniknął gdzieś na zapleczu. Niedługo potem wrócił z&nbsp;ciężką książką w&nbsp;ręce.</p>

  <p class="tekst-glowny">&ndash;&nbsp;To o&nbsp;schroniskach w&nbsp;Karkonoszach, czeska. Bardzo porządne wydanie. Ponad sześćdziesiąt lat już w&nbsp;tych górach mieszkamy, widzi pan, dwa pokolenia, a&nbsp;do tej pory żadnej porządnej pozycji o&nbsp;tych schroniskach nie napisaliśmy. Ale na szczęście Czesi to zrobili. &ndash; Poślinił palec i&nbsp;zaczął wertować książkę. &ndash; O, jest. Lomnitzfallbaude, schronisko Nad Wodospadem Łomniczki. Patrz pan, jakie było piękne.</p>

  <p class="tekst-glowny">Tomek przyjrzał się zdjęciu. Rzeczywiście, niewielkich rozmiarów budynek prezentował się wręcz nierealnie, tak doskonale wkomponowany był w&nbsp;krajobraz. Typowa architektura karkonoskiego schroniska, z&nbsp;wszystkimi jej charakterystycznymi elementami: wymurowany z&nbsp;kamienia parter, piętro szalowane drewnem, od frontu skromna przeszklona weranda, dwuspadowy dach z&nbsp;dużą lukarną, a&nbsp;w&nbsp;oknach donice z&nbsp;kwiatami. W&nbsp;tle rysował się potężny masyw Śnieżki, na której szczycie majaczyły zabudowania czeskiego i&nbsp;niemieckiego schroniska, kaplicy i&nbsp;starego obserwatorium.</p>

  <p class="tekst-glowny">&ndash;&nbsp;O, Czesi dokładnie napisali, kiedy się spaliło &ndash; powiedział właściciel, wskazując coś w&nbsp;tekście. &ndash; Dwudziestego ósmego sierpnia dziewięćdziesiątego drugiego.</p>

  <p class="tekst-glowny">Tomek poczuł mrowienie, które przepłynęło znienacka w&nbsp;górę po jego plecach i&nbsp;skupiło się na potylicy.</p>

  <p class="tekst-glowny">&ndash;&nbsp;Mógłbym ją pożyczyć? Oddam do końca pobytu.</p>

  <p class="tekst-glowny">&ndash;&nbsp;A&nbsp;pewnie, pożycz sobie pan. Nie ma sprawy.</p>

  <p class="tekst-glowny">Niemal biegiem wrócił do pokoju z&nbsp;książką pod pachą. Złapał notatnik i&nbsp;zaczął kartkować go drżącymi dłońmi. Niby pamiętał większość dat, ale musiał się upewnić, nim zacznie cieszyć się z&nbsp;odkrycia. Jest! Hermann Mohl zaginął dwudziestego ósmego sierpnia dziewięćdziesiątego drugiego.</p>

  <p class="tekst-glowny">Wszystko znienacka zaczynało się w&nbsp;jakiś nietypowy sposób wiązać z&nbsp;Kotłem Łomniczki.</p>

  <p class="tekst-glowny">Tam ponoć ambasador Japonii, który urzędował w&nbsp;hotelu Sanssouci, ukrył skarb.</p>

  <p class="tekst-glowny">Tam zginął Rafał Zapolski, który teoretycznie mógł mieć związek ze śmiercią Mohla.</p>

  <p class="tekst-glowny">I&nbsp;wreszcie &ndash; tam właśnie spaliło się nieczynne schronisko. A&nbsp;wydarzyło się to dokładnie w&nbsp;tę noc, w&nbsp;którą zaginął Mohl.</p>

  <p class="tekst-glowny">Jakby tego było mało, ciało Mohla znaleziono potem właśnie w&nbsp;Sanssouci. Powstawała kolejna dziwna pętla powiązań: Mohl, hotel, skarb, Kocioł Łomniczki, pożar budy Nad Wodospadem i&nbsp;śmierć Mohla, ciało Mohla w&nbsp;hotelu, aż wreszcie śmierć gospodarza schroniska, w&nbsp;pobliżu tych ruin. Za dużo zbiegów okoliczności, żeby można było to zignorować. Czuł, jak przez wyrzut adrenaliny i&nbsp;nagły skok ciśnienia robi mu się słabo.</p>

  <p class="tekst-glowny">Zrozumiał, że pora wrócić w&nbsp;Karkonosze naprawdę. Nie ukrywać się przed lękami, ale ruszyć na górski szlak. Na horyzoncie bowiem znowu pojawiło się jakieś schronisko. Nie wiedział o&nbsp;nim jeszcze nic poza tym, że prawdopodobnie skrywało sekret związany ze śmiercią Mohla.</p>

  <p class="tekst-glowny">Klamka zapadła. Kolejnego dnia czekała go wizyta nad wodospadem Łomniczki, w&nbsp;miejscu, gdzie stało niegdyś schronisko, o&nbsp;którym wszyscy już zapomnieli.</p>
</div>


<div class="t-p" id="calibre_link-14">
  <h1 title="Rozdział XI. Ambasada" class="toc"><a href="#calibre_link-55" class="calibre5"><img alt="" src="images/000002.jpg" class="calibre4" /></a><a href="#calibre_link-55" class="calibre5"><br class="calibre6" /></a><a href="#calibre_link-55" class="calibre5">Rozdział XI. Ambasada</a></h1>

  <p class="tekst-glowny-1-akapit">Kobiety odegrały wiodącą rolę w&nbsp;skróceniu czasu wojny. Złamanie szyfrów było kluczem do alianckich zwycięstw nad Japonią zarówno na morzu, jak i&nbsp;w&nbsp;czasie krwawych operacji desantowych na wyspach Pacyfiku […].</p>

  <p class="tekst-glowny-podpis-1-swiatlo-gora">Liza Mundy, <span class="tytul-dziela">Dziewczyny od szyfrów. One pomogły wygrać II wojnę światową</span><sup class="g2"><a href="#calibre_link-56" id="calibre_link-101" class="calibre7">20</a></sup></p>

  <p class="tytul-podrozdzialu-1-swiatlo-gora">Krummhübel, 10 lutego 1945</p>

  <p class="tekst-glowny-1-akapit">Klara von Bischoff zerwała się z&nbsp;łóżka z&nbsp;krzykiem. Panicznie błądziła wzrokiem po pokoju, który wydawał jej się zupełnie obcy. Biurko, szafa? Nie rozpoznawała ich. Próbowała przełknąć ślinę, ale w&nbsp;gardle czuła taką suchość, że nie była w&nbsp;stanie. Odruchowo złapała za stojącą przy łóżku filiżankę i&nbsp;wlała w&nbsp;siebie jej zawartość, nie zastanawiając się nawet, co pije. Dopiero gdy poczuła charakterystyczny smak ziołowej herbaty, obrazy i&nbsp;słowa wskoczyły w&nbsp;głowie na właściwe miejsce. Uświadomiła&nbsp;sobie, gdzie jest: hotel Sanssouci.</p>

  <p class="tekst-glowny">Przetarła zmęczone oczy. Po francusku <span class="tytul-dziela">sans souci</span> to znaczy beztroski, ale wbrew tej nazwie głowę miała pełną zmartwień. Znów śnił się jej ten sam koszmar &ndash; alianci zrzucają bomby na ich urząd, wszystko płonie, a&nbsp;ona trzyma na rękach konającego ambasadora Japonii, któremu z&nbsp;ust tryska krew. A&nbsp;potem spada kolejny pocisk i&nbsp;zabija ich oboje.</p>

  <p class="tekst-glowny">Wstała. Wykrochmalona pościel z&nbsp;wyszytą z&nbsp;boku nazwą hotelu przyjemnie zaszeleściła. Podeszła do okna i&nbsp;rozsunęła ciężkie zasłony. Na dworze panował niczym niezmącony spokój. Krummhübel tonął w&nbsp;ciemności, śnieg już kolejną noc padał niemal bez przerwy, w&nbsp;milczeniu pokrywając coraz grubszą warstwą uliczki miasta i&nbsp;dachy domów.</p>

  <p class="tekst-glowny">Westchnęła, wspominając dawną siedzibę ambasady przy Tiergartenstraße w&nbsp;Berlinie. Mimo że przenieśli się tutaj już blisko rok temu, wciąż nie mogła polubić nowego miejsca pracy. Do Sanssouci miała ambiwalentny stosunek. Z&nbsp;jednej strony hotel dawał jej to, co w&nbsp;Berlinie straciła już dawno: poczucie bezpieczeństwa. Miasteczko Krummhübel, wciśnięte pomiędzy szczyty potężnych gór, sprawiało wrażenie zupełnie odciętego od świata. Leżało na peryferiach Rzeszy, poza zasięgiem alianckich nalotów, i&nbsp;rodziło u&nbsp;Klary przypuszczenie, że wróg nie będzie w&nbsp;stanie dotrzeć tutaj nigdy. Z&nbsp;drugiej zaś strony tęskniła za wszystkim, co dawał jej kiedyś Berlin &ndash; za nocnym życiem, teatrami, restauracjami, luksusowymi sklepami i&nbsp;długimi promenadami wzdłuż Sprewy, po których mogła spacerować bez końca.</p>

  <p class="tekst-glowny">Gdy patrzyła na szalejącą za oknem śnieżycę, przeszedł ją dreszcz. Kolejna rzecz, której nie była w&nbsp;stanie oswoić. W&nbsp;Krummhübel zima zaczynała się już w&nbsp;październiku i&nbsp;była tak dojmująca, że człowiek zaczynał wątpić, czy tak olbrzymie ilości śniegu zdążą się chociaż częściowo roztopić, gdy kiedyś wreszcie nadejdzie krótkie lato.</p>

  <p class="tekst-glowny">Wiedziała, że już nie zaśnie, ubrała się więc pospiesznie, narzuciła futro i&nbsp;wyszła z&nbsp;hotelu na rutynowy spacer przed pracą. Choć poranek był już blisko, ciemne niebo w&nbsp;ogóle na to nie wskazywało. Ulice wypełniał mrok, a&nbsp;po kilkunastu minutach brnięcia przez zaspy poczuła, że śnieżyca jeszcze bardziej przybiera na sile. Poganiane przez wiatr ciężkie płatki wirowały wokół, przyczepiały się do jej ubrania i&nbsp;wplątywały we włosy, jakby chciały przykryć ją kołdrą. Przemarznięta do szpiku kości zrezygnowała z&nbsp;dalszej wędrówki i&nbsp;zawróciła.</p>

  <p class="tekst-glowny">Gdy dotarła do hotelu, przez odgłosy zamieci przebiły się głuche uderzenia dzwonnicy świątyni Wang. Wybiła szósta rano. Przed wejściem stał Manfred Hartmann, oficer odpowiedzialny za łączność ambasady. Klara spojrzała na niego przelotnie. W&nbsp;żołnierskim płaszczu, którego ocieplany kołnierz miał postawiony na sztorc, wyglądał bardzo męsko. Osłaniając twarz przed wiatrem, próbował zapalić papierosa.</p>

  <p class="tekst-glowny">&ndash;&nbsp;A&nbsp;co panienka robi sama tak wcześnie na dworze? &ndash; zagadał, wypuszczając z&nbsp;ust papierosowy dym. W&nbsp;półmroku jeszcze bardziej uwidaczniały się rysy jego twarzy &ndash; mocno zarysowana linia żuchwy, wysunięty podbródek, wydatne kości jarzmowe i&nbsp;głęboko osadzone oczy. Aryjski ideał.</p>

  <p class="tekst-glowny">&ndash;&nbsp;Nie twój interes &ndash; fuknęła i&nbsp;weszła do hotelu.</p>

  <p class="tekst-glowny">Godzinę później, po skromnym śniadaniu, otworzyła sekretariat i&nbsp;zabrała się do pracy. Zadzwoniła do hotelowej kuchni, poprosiła o&nbsp;dzbanek kawy i&nbsp;zajęła się korespondencją, której przygotowanie zlecił jej poprzedniego dnia generał baron Hiroshi Ōshima, japoński ambasador.</p>

  <p class="tekst-glowny">&ndash;&nbsp;Dzień dobry raz jeszcze, panienko. &ndash; Manfred wszedł bez pukania do pokoju. Położył na jej biurku odręcznie zapisaną kartkę i&nbsp;uśmiechnął się, próbując złapać z&nbsp;nią kontakt wzrokowy. &ndash; Wiadomość przyszła, z&nbsp;Berlina.</p>

  <p class="tekst-glowny">&ndash;&nbsp;Coś pilnego? &ndash; rzuciła machinalnie, zmieniając arkusz w&nbsp;maszynie do pisania.</p>

  <p class="tekst-glowny">&ndash;&nbsp;A&nbsp;skąd mam wiedzieć? &ndash; zapytał lekko obruszony. Uśmiech znikł z&nbsp;jego twarzy. &ndash; Wiadomość jest zakodowana, jak wszystkie ostatnio. Ja tylko słucham radia i&nbsp;spisuję treść komunikatu. Ambasador Ōshima musi sobie pójść na górę i&nbsp;wrzucić to &ndash; wskazał ciąg pozornie przypadkowych liter &ndash; na B-szyfrówkę.</p>

  <p class="tekst-glowny">&ndash;&nbsp;No tak, przepraszam &ndash; zmieszała się sekretarka. &ndash; Przekażę szefowi.</p>

  <p class="tekst-glowny">Mężczyzna stuknął obcasami wojskowych butów i&nbsp;wyszedł bez słowa.</p>

  <p class="tekst-glowny">Klara wzięła do ręki pismo od oficera. B-szyfrówka &ndash; tak nazywano w&nbsp;ambasadzie masywne urządzenie przywiezione z&nbsp;Berlina i&nbsp;ulokowane w&nbsp;osobnym pokoju. Służyło ono do kodowania i&nbsp;odczytywania depesz dyplomatycznych, zastępując awaryjną A-szyfrówkę, której Klara szczerze nie znosiła. Tamten model wymagał codziennego czyszczenia półwirników, a&nbsp;przy tym nie dawał pewności, że sposób jego działania nie został już odkryty przez wrogów. B-szyfrówka była nowocześniejsza, stabilna, a&nbsp;jej szyfr niemożliwy do złamania &ndash; nic dziwnego, że z&nbsp;powodzeniem korzystały z&nbsp;niej najważniejsze japońskie placówki.</p>

  <p class="tekst-glowny">Rozległo się ciche pukanie, po którym do sekretariatu weszła pokojówka z&nbsp;kawą.</p>

  <p class="tekst-glowny">&ndash;&nbsp;Zostaw na biurku &ndash; rzuciła Klara, przelotnie podnosząc wzrok znad dokumentu. Krótkie spojrzenie wystarczyło jednak, żeby poczuła na plecach nieprzyjemne ciarki. W&nbsp;oczach służącej dostrzegła, nie pierwszy raz zresztą, niepokojący błysk. Choć pracowniczka hotelu zachowywała się w&nbsp;stosunku do urzędników ambasady kulturalnie, Klara unikała jej jak ognia. Intuicja podpowiadała jej, że powinna trzymać się z&nbsp;daleka od ludzi, u&nbsp;których na dnie oczu czaiło się to coś. Opisałaby to jako zalążek szaleństwa, gotowego wybuchnąć w&nbsp;najmniej spodziewanym momencie.</p>

  <p class="tekst-glowny">&ndash;&nbsp;Dziękuję, Margarete.</p>

  <p class="tekst-glowny">Służąca dygnęła i&nbsp;się odwróciła, omal nie zderzając się z&nbsp;Manfredem, który po raz kolejny znienacka wparował do sekretariatu. Przez ułamek sekundy mierzyli się wzrokiem, w&nbsp;powietrzu zawisło nieopisane napięcie. Zaraz też pokojówka skierowała się do drzwi, niby przypadkiem szturchając mężczyznę w&nbsp;bok. Tamten nie zareagował. Był czymś wyraźnie przejęty.</p>

  <p class="tekst-glowny">&ndash;&nbsp;Mam na linii sztab z&nbsp;Breslau<sup class="g2"><a href="#calibre_link-57" id="calibre_link-102" class="calibre7">21</a></sup>. &ndash; Oddychał ciężko, wyglądało na to, że biegł. &ndash; Mówią, że bardzo pilne. Łączyć z&nbsp;gabinetem ambasadora?</p>

  <p class="tekst-glowny">Klara spojrzała na służącą, która wciąż stała w&nbsp;drzwiach. Wyglądała na zaciekawioną.</p>

  <p class="tekst-glowny">&ndash;&nbsp;Dziękuję, Margarete &ndash; powtórzyła dosadnie. Pokojówka zmierzyła ją nieprzyjemnym wzrokiem i&nbsp;wyszła.</p>

  <p class="tekst-glowny">&ndash;&nbsp;O&nbsp;tej porze jest na śniadaniu, w&nbsp;jadalni na dole. &ndash; Klara spojrzała na zegarek. &ndash; Proszę połączyć z&nbsp;sekretariatem, ja biegnę po szefa.</p>

  <p class="tekst-glowny">Momentalnie zapomniała o&nbsp;kawie. Wypadła z&nbsp;pokoju, błyskawicznie przemierzyła pogrążony w&nbsp;mroku korytarz i&nbsp;dotarła do klatki schodowej. Kilka chwil później ambasador był już przy telefonie. Wciąż miał zatkniętą za kołnierzyk koszuli sztywną serwetę noszącą ślady niedawno przerwanego posiłku.</p>

  <p class="tekst-glowny">&ndash;&nbsp;Hiroshi Ōshima, ambasada w&nbsp;Krummhübel. Tak, połączenie jest bezpieczne. Tak, proszę mówić… &ndash; potwierdził. Chwilę później resztki uśmiechu zniknęły z&nbsp;jego twarzy. Z&nbsp;każdą kolejną sekundą, gdy słuchał tego, co ma mu do powiedzenia rozmówca, robił się coraz bledszy. &ndash; Rozumiem. Dziękuję za ostrzeżenie &ndash; wydusił z&nbsp;siebie wreszcie, po czym odłożył słuchawkę na widełki. Przez moment stał w&nbsp;milczeniu, marszcząc czoło.</p>

  <p class="tekst-glowny">&ndash;&nbsp;Klaro…</p>

  <p class="tekst-glowny">&ndash;&nbsp;Tak, panie ambasadorze.</p>

  <p class="tekst-glowny">&ndash;&nbsp;Przynieś whisky do mojego pokoju, tę butelkę na czarną godzinę. I&nbsp;szklankę. Albo nie, dwie szklanki. Razem się napijemy.</p>

  <p class="gwiazdka">*</p>

  <p class="tekst-glowny-1-akapit">Klara weszła do gabinetu ambasadora. Dla każdego, kto choć raz tam zajrzał, od razu stawało się jasne, że gospodarz tego miejsca nie jest byle kim. Poza pełnym przepychu wyposażeniem ogromne wrażenie na odwiedzających wywierało panujące w&nbsp;tym pomieszczeniu ciepło. Szczapy drewna trzaskały w&nbsp;marmurowym kominku, a&nbsp;ten jedyny w&nbsp;swoim rodzaju dźwięk niósł ze sobą kojące poczucie bezpieczeństwa. W&nbsp;czasie wojny, w&nbsp;samym środku zimy, ciepłe wnętrze stawało się luksusem &ndash; rzadkim i&nbsp;niemal nierealnym, nawet w&nbsp;pozornie tak dostatnim miejscu jak hotel Sanssouci.</p>

  <p class="tekst-glowny">Dziewczyna zasiadła we wskazanym jej przez ambasadora skórzanym fotelu, Ōshima nalał z&nbsp;kryształowej karafki alkohol do dwóch ciężkich szklanek, po czym usadowił się naprzeciw niej. Wciąż milczał, pocierając dłonią skroń, jakby bolała go głowa.</p>

  <p class="tekst-glowny">W&nbsp;gabinecie panował jak zawsze nieskazitelny porządek. Pomiędzy fotelami, nad kominkiem, wisiał portret cesarza Hirohito, a&nbsp;tuż obok ze zdjęcia spoglądał na nich Adolf Hitler. Jego wizerunek nieprzypadkowo był większych rozmiarów. Ambasador Ōshima nie starał się nawet ukrywać miłości do Führera. Nie bez powodu wśród dyplomatów o&nbsp;Japończyku mówiło się, że był bardziej niemiecki niż Niemcy. Wyjątkowo biegle władał językiem, zaskarbił sobie również sympatię Hitlera &ndash; na tyle dużą, że stał się powiernikiem sekretów wodza Rzeszy i&nbsp;mógł liczyć na zaufanie o&nbsp;wiele większe niż to, którym cieszył się niejeden członek rządu.</p>

  <p class="tekst-glowny">Ambasador zapatrzył się na twarz władcy swojego kraju, wciąż masując skroń, po czym przeniósł spojrzenie na Klarę, która obracała szklankę w&nbsp;dłoni, cierpliwie czekając, aż generał zabierze głos.</p>

  <p class="tekst-glowny">&ndash;&nbsp;Nie jest dobrze &ndash; powiedział wreszcie i&nbsp;zapalił cygaro.</p>

  <p class="tekst-glowny">&ndash;&nbsp;Co dokładnie ma pan na myśli, panie ambasadorze?</p>

  <p class="tekst-glowny">&ndash;&nbsp;Z&nbsp;Breslau donoszą, że Ruscy przełamali linię Odry w&nbsp;kilku miejscach. &ndash; Wypuścił duży kłąb dymu. &ndash; Wehrmacht miał wysadzić wszystkie mosty, ale oni zbudowali sobie ponoć przeprawę na zamarzniętej rzece i&nbsp;dzięki temu przekroczyli tę niezwyciężoną niby Odrę. Pieprzone półgłówki! Nie przypuszczałem, że im się to uda… Zima miała nam sprzyjać, miała ich zagłodzić, zatrzymać! A&nbsp;nie umożliwić im forsowanie strategicznej bariery! &ndash; warknął z&nbsp;irytacją.</p>

  <p class="tekst-glowny">&ndash;&nbsp;No tak, ale… &ndash; Klara zawiesiła głos. Rozpaczliwie poszukiwała jakiejś innej niż rzeka przeszkody, która mogłaby jeszcze zatrzymać wroga. Doskonale wiedziała jednak, że za Odrą była już prosta droga w&nbsp;góry. Do nich. Zrobiło jej się słabo z&nbsp;przerażenia. &ndash; Tutaj chyba jednak nie przyjdą? &ndash; Spojrzała na generała z&nbsp;przerażeniem, wciąż naiwnie wierząc w&nbsp;cud.</p>

  <p class="tekst-glowny">Ten opróżnił szklankę do dna i&nbsp;się skrzywił.</p>

  <p class="tekst-glowny">&ndash;&nbsp;Niestety, moja kochana, musimy być realistami. Jeśli przekroczyli rzekę, to dotrą także w&nbsp;góry. I&nbsp;to prędzej, niż się nam może wydawać.</p>

  <p class="tekst-glowny">&ndash;&nbsp;Och! &ndash; Zakryła ręką usta. &ndash; To przerażające! Przecież w&nbsp;Krummhübel mieliśmy być bezpieczni! Pan ambasador zawsze tak powtarzał.</p>

  <p class="tekst-glowny">&ndash;&nbsp;Bo byliśmy! &ndash; Ōshima się zirytował. Zacisnął dłoń w&nbsp;pięść, lecz po chwili ją rozluźnił. &ndash; Ale to już przeszłość, Klaro. Teraz trzeba skupić się na działaniu. Plan jest następujący: najpierw musimy się dowiedzieć, co Berlin ma do powiedzenia w&nbsp;tej sprawie.</p>

  <p class="tekst-glowny">&ndash;&nbsp;Dopiero co przyszła jakaś depesza od nich, zakodowana &ndash; przerwała sekretarka. &ndash; Czeka u&nbsp;mnie w&nbsp;sekretariacie.</p>

  <p class="tekst-glowny">&ndash;&nbsp;Dobrze. &ndash; Ambasador potarł palcami wargi. &ndash; Idziemy zatem do B-szyfrówki przeczytać. A&nbsp;potem od razu nadamy depeszę do Tokio, żeby nasza góra też była na bieżąco z&nbsp;tym, co się dzieje. Tu masz mój klucz, idź włącz maszynę, a&nbsp;ja przyniosę z&nbsp;sejfu księgę kodów. Najważniejsze, żeby zachować płynność przepływu informacji. Wygrywają ci, którzy mają wiedzę, nieprawdaż?</p>

  <p class="tekst-glowny">&ndash;&nbsp;Tak jest, panie ambasadorze.</p>

  <p class="gwiazdka">*</p>

  <p class="tekst-glowny-1-akapit">B-szyfrówka zajmowała niemal pół pomieszczenia. Z&nbsp;daleka mogła przypominać rozbudowane biurko, do którego przytwierdzono dwie maszyny do pisania, połączone siecią tysięcy kolorowych kabli.</p>

  <p class="tekst-glowny">Pokój nie miał okien, Klara zapaliła więc biurową lampę z&nbsp;zielonym kloszem. W&nbsp;tym momencie do pomieszczenia wszedł ambasador Ōshima. Wciąż palił cygaro, w&nbsp;mrocznym pomieszczeniu jego żarzący się koniec był jeszcze lepiej widoczny.</p>

  <p class="tekst-glowny">Zasiadł przy jednej z&nbsp;maszyn do pisania i&nbsp;rzucił przed siebie gruby brulion.</p>

  <p class="tekst-glowny">&ndash;&nbsp;Teraz tak, dziś mamy dziesiąty lutego… &ndash; Zaciągnął się dymem i&nbsp;otworzył zeszyt. Kody wykaligrafowano bladym czerwonym atramentem na specjalnym papierze. Po wrzuceniu do wody zapiski rozpływały się w&nbsp;ciągu kilku sekund &ndash; dzięki temu można było pozbyć się wrażliwych danych, zanim te dostałyby się w&nbsp;niepowołane ręce. &ndash; Łącznica kablowa. Dzisiaj G do łączenia z&nbsp;B. Następnie A&nbsp;z&nbsp;U &ndash; wymieniał ambasador. Blade światło lampy sprawiało, że na jego twarzy pojawiały się złowieszcze cienie, które po chwili zaczęły się rozmywać w&nbsp;dymie cygara. &ndash; E z&nbsp;I, S z&nbsp;R…</p>

  <p class="tekst-glowny">Klara błyskawicznie ustawiała kolejne pary na pulpicie łącznicy, wpinając wtyczki we właściwe miejsca. Japońscy inżynierowie przewidzieli na każdy dzień możliwość innego ustawienia trzynastu par liter, sprawiając, że po dwudziestu czterech godzinach, gdy zmieniano kody, depesze stawały się niemożliwe do odczytu.</p>

  <p class="tekst-glowny">&ndash;&nbsp;Co my tu mamy… &ndash; Spojrzał na początek przekazu z&nbsp;Berlina. Znajdował się tam wskaźnik wiadomości, który zawierał część informacji o&nbsp;tym, jak nastawić maszynę, żeby odczytać depeszę. &ndash; Prędkość przełączników krokowych dla spółgłosek na tryb wolno-szybko-średnio.</p>

  <p class="tekst-glowny">Klara ustawiła parametry na właściwych pokrętłach. Zależnie od prędkości przełączników tę samą wiadomość można było odczytać na sześć sposobów, spośród których tylko jeden był prawidłowy. Złamanie tylu zabezpieczeń, z&nbsp;których każde kolejne zwielokrotniało siłę poprzedniego, stawało się niewykonalne.</p>

  <p class="tekst-glowny">&ndash;&nbsp;A&nbsp;teraz włączamy to cudo. &ndash; Ambasador się uśmiechnął, pociągnął łyk whisky, po czym szarpnął niewielką wajchę z&nbsp;boku biurka. Machina zaczęła cicho buczeć, a&nbsp;przy klawiaturze Ōshimy zapaliła się czerwona żarówka. &ndash; Ach, włączyłem nadawanie, a&nbsp;zaczynamy od odczytu. &ndash; Teatralnie uderzył się w&nbsp;czoło i&nbsp;przesunął dźwignię w&nbsp;przeciwnym kierunku.</p>

  <p class="tekst-glowny">Urządzenie zamarło, po czym znów zaczęło cicho szumieć. Tym razem żarówka zapaliła się nad klawiaturą, przy której siedziała Klara. To był znak, że może zacząć pisać zaszyfrowaną wiadomość, która po odkodowaniu przez urządzenie automatycznie pojawiała się na maszynie po przeciwległej stronie biurka</p>

  <p class="tekst-glowny">&ndash;&nbsp;A, B, U, H, I&nbsp;przerwa T, U, C… &ndash; Ōshima zaczął dyktować zaszyfrowaną wiadomość.</p>

  <p class="tekst-glowny">Choć Klara pracowała na maszynie typu B już wielokrotnie, za każdym razem wzbudzało to w&nbsp;niej duże emocje. Szum pracujących silników, metaliczne kliknięcia przełączników krokowych, dźwięk uderzania w&nbsp;klawisze i&nbsp;stukot pracującej po przeciwległej stronie maszyny do pisania &ndash; to wszystko sprawiało, że odnosiła wrażenie, jakby machina pozostawała poza ludzką kontrolą. Spojrzała na stojącą po przeciwnej stronie maszynę, która samoczynnie wystukiwała odkodowaną depeszę. Wyglądało to tak, jakby na klawiaturę naciskały niewidzialne ręce. Ręce ducha.</p>

  <p class="tekst-glowny">&ndash;&nbsp;Koniec &ndash; powiedział ambasador po kilku minutach dyktowania pozornie bezsensownych ciągów liter i&nbsp;wyjął ze swojej maszyny kartkę z&nbsp;odkodowaną wiadomością. &ndash; Cholera &ndash; zaklął pod nosem. &ndash; To z&nbsp;Ministerstwa Spraw Zagranicznych. Mamy nakaz ewakuacji ambasady w&nbsp;ciągu trzech dni. Każą zabezpieczyć, zabrać albo zniszczyć wszelkie poufne dokumenty. Mamy jechać do Bad Gastein…</p>

  <p class="tekst-glowny">&ndash;&nbsp;O&nbsp;Boże… &ndash; Klara, nie bacząc na obyczaje, sama dolała sobie whisky do szklanki, po czym wyciągnęła ze srebrnego pudełeczka cienkiego papierosa. Paliła tylko wtedy, gdy napięcie zaczynało ją przerastać. &ndash; Co robimy, panie ambasadorze?</p>

  <p class="tekst-glowny">&ndash;&nbsp;Najpierw trzeba przekazać tę wiadomość do Tokio. O&nbsp;Ruskich, Odrze i&nbsp;o&nbsp;zarządzonej ewakuacji. &ndash; Japończyk silił się na spokój, ale jego głos nieco drżał. Lata spędzone w&nbsp;dyplomacji sprawiły, że odzwyczaił się od sytuacji kryzysowych, z&nbsp;którymi niegdyś mierzył się w&nbsp;wojsku. &ndash; Przepływ informacji jest kluczowy, pamiętaj.</p>

  <p class="tekst-glowny">Klara przestawiła wajchę maszyny na tryb szyfrowania, wsunęła czystą kartkę, po czym zamieniła się z&nbsp;ambasadorem miejscami i&nbsp;skinęła głową.</p>

  <p class="tekst-glowny">&ndash;&nbsp;Pilne! Dziś o&nbsp;godzinie ósmej czasu berlińskiego telefon z&nbsp;Festung Breslau, broniącej się przed naporem Rosjan &ndash; zaczął dyktować Ōshima. &ndash; Zażyła jedność &ndash; całkowita jednomyślność niemieckich żołnierzy, niskich i&nbsp;wysokich stopniem &ndash; zacna powaga, z&nbsp;jaką przykładają się do swoich prac, nie są wynikiem li jedynie ogólnej natury niemieckiej ludności, ale muszą też być postrzegane jako konsekwencja nazistowskiego wychowania, które odebrali. Ten duch przenika ich do ostatniego żołnierza<sup class="g2"><a href="#calibre_link-58" id="calibre_link-103" class="calibre7">22</a></sup>. Mimo ducha i&nbsp;woli walki Rosjanie sforsowali linię Odry. Z&nbsp;Berlina przysłano depeszę nakazującą ewakuację naszej placówki dyplomatycznej w&nbsp;Krummhübel w&nbsp;ciągu trzech dni.</p>

  <p class="tekst-glowny">Palce Klary automatycznie płynęły po klawiaturze, kolejne słowa ambasadora pojawiały się przed nią na papierze, a&nbsp;po drugiej stronie maszyna zapełniała pusty arkusz pozornie przypadkowymi literami.</p>

  <p class="tekst-glowny">&ndash;&nbsp;Rzekłbym, że jeśli tym razem Niemcy nie zwyciężą, koniec pieśni i&nbsp;po zabawie<sup class="g2"><a href="#calibre_link-59" id="calibre_link-104" class="calibre7">23</a></sup> &ndash; dodał ambasador, po czym zaśmiał się nerwowo, dopijając kolejną szklankę whisky.</p>

  <p class="tekst-glowny">Klara złożyła usta w&nbsp;kreskę, w&nbsp;ogóle nie było jej do śmiechu.</p>

  <p class="tekst-glowny">&ndash;&nbsp;Dobrze, wystarczy tyle. &ndash; Ōshima wyciągnął kartkę z&nbsp;szyfrem i&nbsp;podał sekretarce. &ndash; Idź do łącznościowca, niech nada to do Tokio.</p>

  <p class="tekst-glowny">&ndash;&nbsp;Czasem boję się, że wróg umie odczytać nasze wiadomości. &ndash; Sekretarka wpatrywała się w&nbsp;szyfr niepewnym wzrokiem.</p>

  <p class="tekst-glowny">&ndash;&nbsp;Och, nie bądź śmieszna. To jest tak skomplikowane ustrojstwo… &ndash; Ōshima zaczął głaskać maszynę. &ndash; Chociażby alianci mieli stanąć na głowie, nie dojdą do tego, na jakiej zasadzie pracuje to cudeńko. Do roboty, Klaro. Powiadom kierowcę, niech wyprowadzi samochód i&nbsp;przygotuje się do drogi.</p>

  <p class="tekst-glowny">&ndash;&nbsp;Teraz?</p>

  <p class="tekst-glowny">&ndash;&nbsp;A&nbsp;mówię niewyraźnie?</p>

  <p class="tekst-glowny">&ndash;&nbsp;Ale panie ambasadorze, wciąż trwa śnieżyca. Drogi są zasypane, nie wiem, czy uda się wam wyjechać z&nbsp;Krummhübel. Zresztą chce nas pan zostawić w&nbsp;takim momencie?</p>

  <p class="tekst-glowny">&ndash;&nbsp;Zostawić? Nawet nie śmiej tak myśleć! &ndash; zirytował się. &ndash; Jadę do Matzdorfu<sup class="g2"><a href="#calibre_link-60" id="calibre_link-105" class="calibre7">24</a></sup>, do mojego pałacu. Jest tam zbyt dużo cennych rzeczy, żebym nie zadbał o&nbsp;nie przed ewakuacją. Nie mogą pod żadnym pozorem wpaść w&nbsp;ręce Rosjan, rozumiesz? Wrócę najpóźniej wieczorem, gdy tylko uporam się z&nbsp;sytuacją w&nbsp;pałacu. O&nbsp;nic się nie martw. To przecież nie pierwsza nasza ewakuacja. I&nbsp;pewnie nie ostatnia.</p>

  <p class="gwiazdka">*</p>

  <p class="tekst-glowny-1-akapit">Pokój oficera łącznościowca zlokalizowany był na parterze hotelu, tuż obok recepcji. Klara zapukała i&nbsp;weszła. Manfred stał przed szafą, w&nbsp;której znajdowała się pokaźnych rozmiarów centrala telefoniczna. Sekretarka zmierzyła go wzrokiem: koszulę pod mundurem miał swobodnie rozpiętą, a&nbsp;jasną grzywkę odgarnął z&nbsp;czoła szerokimi czarnymi słuchawkami.</p>

  <p class="tekst-glowny">Manfred był jedynym żołnierzem, który na co dzień używał perfum i&nbsp;brylantyny. Choć zaczął pracować w&nbsp;Sanssouci w&nbsp;zeszłym roku &ndash; niedługo po przybyciu Klary &ndash; ta od początku ograniczała kontakt z&nbsp;nim do służbowego minimum. Przystojny mężczyzna był bowiem bohaterem jakiejś poważnej awantury, w&nbsp;którą zamieszana była pokojówka Margarete. Ambasador Ōshima wziął kiedyś Klarę na bok i&nbsp;ostrzegł ją, żeby nie zadawała się z&nbsp;łącznościowcem. „Jedna już życie przez niego straciła. A&nbsp;w&nbsp;zasadzie dwoje” &ndash; takich słów wtedy użył. To wystarczyło. Pracowała z&nbsp;ambasadorem od lat i&nbsp;ufała mu jak mało komu.</p>

  <p class="tekst-glowny">&ndash;&nbsp;Ustaw mi linię do Tokio &ndash; poprosiła. &ndash; Japońskie Ministerstwo Spraw Zagranicznych.</p>

  <p class="tekst-glowny">&ndash;&nbsp;Z&nbsp;góry czy stąd?</p>

  <p class="tekst-glowny">&ndash;&nbsp;Stąd, może być.</p>

  <p class="tekst-glowny">Żołnierz przepiął kilka kabli, po czym podniósł słuchawkę telefonu, wstukał numer i&nbsp;podał Klarze. Gdyby był to jakikolwiek inny aparat telefoniczny w&nbsp;Krummhübel, połączenie z&nbsp;odległą o&nbsp;blisko dziewięć tysięcy kilometrów stolicą Japonii zapewne wymagałoby wielogodzinnego oczekiwania &ndash; o&nbsp;ile w&nbsp;ogóle byłoby możliwe. Dzięki statusowi placówki dyplomatycznej, jaki nadano Sanssouci, hotel dysponował jednak specjalną linią na wyłączność. Pozwalała ona na szybkie połączenia z&nbsp;Tokio, z&nbsp;pominięciem pośrednich central telefonicznych i&nbsp;procedur.</p>

  <p class="tekst-glowny">&ndash;&nbsp;Ambasada Japonii w&nbsp;Berlinie, placówka tymczasowa Krummhübel. Kod placówki dwanaście trzydzieści jeden. Przy aparacie Klara von Bischoff, osobista sekretarka pana ambasadora generała barona Hiroshiego Ōshimy. Jego ekscelencja ma do przekazania panu ministrowi Mamoru Shigemitsu depeszę. Nadawanie dyplomatycznym kanałem radiowym rozpocznie się za trzy minuty. Pilnie proszę o&nbsp;odbiór. Dziękuję. &ndash; Odłożyła słuchawkę na widełki. Aż zakręciło się jej w&nbsp;głowie, gdy uświadomiła sobie, jak długą drogę musiały pokonywać słowa po telefonicznych drutach, zanim dotarły do jej rozmówcy, którego mimo to mogła słyszeć w&nbsp;czasie rzeczywistym. Technika poszła do tego stopnia naprzód, że zaczynała przerastać jej pojmowanie. Zatopiona w&nbsp;tych rozważaniach złapała za klamkę, nie żegnając się nawet z&nbsp;oficerem.</p>

  <p class="tekst-glowny">&ndash;&nbsp;Panienko &ndash; głos mężczyzny wyrwał ją z&nbsp;zamyślenia &ndash; coś panienka nie w&nbsp;humorze?</p>

  <p class="tekst-glowny">&ndash;&nbsp;Mam ważne sprawy na głowie &ndash; odparła wymijająco.</p>

  <p class="tekst-glowny">&ndash;&nbsp;A&nbsp;co słychać tak poza tym? Nudno trochę w&nbsp;tym hotelu, nieprawdaż? &ndash; Uśmiechnął się zawadiacko. Rozsiadł się wygodniej na krześle, szeroko rozkładając nogi. Jego dłoń niby przypadkowo powędrowała wzdłuż umięśnionego uda i&nbsp;zatrzymała się w&nbsp;okolicy krocza. Powiódł wzrokiem w&nbsp;tym kierunku, Klara odruchowo również to zrobiła. Nagle podniósł głowę, złapał jej spojrzenie i&nbsp;puścił do niej oko. Była oburzona.</p>

  <p class="tekst-glowny">&ndash;&nbsp;Tak poza tym to nic &ndash; fuknęła tylko przez ramię i&nbsp;wyszła, ostentacyjnie tupiąc pantoflami na obcasie.</p>

  <p class="tekst-glowny">W&nbsp;drodze do sekretariatu próbowała się zastanawiać, jakie dokumenty przygotować do wywiezienia w&nbsp;pierwszej kolejności. Miała już pewne doświadczenie po ewakuacji z&nbsp;Berlina, ale mimo to wciąż przerażała ją wizja następnych przenosin. Jej głowę co rusz zaprzątał jednak Manfred. Wciąż próbował się do niej zbliżyć &ndash; raz z&nbsp;udawaną delikatnością, innym razem z&nbsp;wyraźną natarczywością. Rzucał półsłówka, sypał komplementami, proponował papierosa lub przechadzkę. Na pierwszy rzut oka mógł uchodzić za typowego uwodziciela, ale niewykluczone, że przyświecał mu zupełnie inny zamiar. Jeśli nie pożądanie, to co? Po raz kolejny dopadła ją przerażająca myśl. Czy Manfred mógł być szpiegiem? Nie, to nie miało sensu, musiała po prostu być przewrażliwiona. Od kiedy urzędowali w&nbsp;Krummhübel, stopniowo popadała w&nbsp;paranoję. Wszędzie doszukiwała się obecności potencjalnych szpiclów, ciągle obawiała się podsłuchów. Zresztą nawet jeśli ktoś przejmowałby ich komunikaty, czy umiałby złamać kod B-szyfrówki?</p>

  <p class="tekst-glowny">„Nie, to niemożliwe” &ndash; pomyślała, próbując się uspokoić. Tak twierdził przecież pan ambasador, generał i&nbsp;baron w&nbsp;jednej osobie. A&nbsp;on miał doświadczenie.</p>

  <p class="tekst-glowny">I&nbsp;nigdy się nie mylił.</p>
</div>


<div class="t-p" id="calibre_link-15">
  <h1 title="Rozdział XII. Łomniczka zaprasza" class="toc"><a href="#calibre_link-61" class="calibre5"><img alt="" src="images/000002.jpg" class="calibre4" /></a><a href="#calibre_link-61" class="calibre5"><br class="calibre6" /></a><a href="#calibre_link-61" class="calibre5">Rozdział XII. Łomniczka zaprasza</a></h1>

  <p class="tekst-glowny-1-akapit">Oślepłymi&nbsp;oczami</p>

  <p class="tekst-glowny-1-akapit">dom patrzy w&nbsp;dal</p>

  <p class="tekst-glowny-1-akapit">Stare mury drżą cichutko</p>

  <p class="tekst-glowny-1-akapit">Pełne wspomnień</p>

  <p class="tekst-glowny-1-akapit">są ciągle jeszcze</p>

  <p class="tekst-glowny-1-akapit">wszystkie cegły</p>

  <p class="tekst-glowny-1-akapit">Gdy muzyka</p>

  <p class="tekst-glowny-1-akapit">później zamiera milczenie</p>

  <p class="tekst-glowny-1-akapit">podchodzi do gardła</p>

  <p class="tekst-glowny-1-akapit">jak w&nbsp;czasie mglistych nocy</p>

  <p class="tekst-glowny-1-akapit">I&nbsp;tylko wiatr</p>

  <p class="tekst-glowny-1-akapit">Porusza się w&nbsp;drzewach</p>

  <p class="tekst-glowny-1-akapit">lekko</p>

  <p class="tekst-glowny-1-akapit">I&nbsp;choć już dawno</p>

  <p class="tekst-glowny-1-akapit">wszyscy odeszli&nbsp;&ndash;</p>

  <p class="tekst-glowny-1-akapit">ślady tańca</p>

  <p class="tekst-glowny-1-akapit">i&nbsp;światła</p>

  <p class="tekst-glowny-1-akapit">i&nbsp;płacz</p>

  <p class="tekst-glowny-1-akapit">pozostają jeszcze</p>

  <p class="tekst-glowny-1-akapit">w&nbsp;cegłach</p>

  <p class="tekst-glowny-1-akapit">i&nbsp;więźbie dachu</p>

  <p class="tekst-glowny-podpis-1-swiatlo-gora">Ju Sobing<sup class="g2"><a href="#calibre_link-62" id="calibre_link-106" class="calibre7">25</a></sup></p>

  <p class="tytul-podrozdzialu-1-swiatlo-gora">Karpacz, 6 lipca 2008</p>

  <p class="tekst-glowny-1-akapit">Obudził go jednostajny szum. Przeczuwając, co oznacza ten dźwięk, niechętnie podniósł się z&nbsp;łóżka, przeciągnął i&nbsp;podszedł do okna. Do ostatniej chwili łudził się, że się myli. Podniósł jednak żaluzje i&nbsp;zobaczył przed sobą wyłącznie ścianę wody. Ulewa trwała w&nbsp;najlepsze.</p>

  <p class="tekst-glowny">&ndash;&nbsp;Szlag… &ndash; syknął. Najwidoczniej Duch Gór wcale nie zamierzał ułatwiać mu powrotu w&nbsp;Karkonosze.</p>

  <p class="tekst-glowny">Wciąż półśpiący, wciągnął na nogi sportowe spodnie, włożył górskie buty, wrzucił do plecaka najpotrzebniejsze rzeczy i&nbsp;zszedł na śniadanie.</p>

  <p class="tekst-glowny">Gdy niedługo później znalazł się przed pensjonatem, w&nbsp;pierwszym odruchu miał ochotę zawrócić i&nbsp;wycofać się ze swojego pomysłu. Ulice Karpacza były opustoszałe, a&nbsp;chodnikami płynęły strugi wody. Ciemne chmury wisiały nisko i&nbsp;nic nie wskazywało na to, żeby w&nbsp;najbliższych godzinach pogoda miała się poprawić. Stał przez chwilę osowiały, tocząc wewnętrzną walkę. Góry zdawały się robić wszystko, żeby utrudnić mu rozwiązanie zagadki. Może właśnie ten deszcz, próba zawrócenia go ze szlaku, były dowodem na to, że wpadł na właściwy trop? Z&nbsp;tą myślą włożył szeleszczącą i&nbsp;wyjątkowo szpetną pelerynę przeciwdeszczową, a&nbsp;następnie ruszył w&nbsp;drogę.</p>

  <p class="tekst-glowny">Po kilkunastu minutach szybkiego marszu był już zasapany i&nbsp;przemoczony do cna. Deszcz uderzał nieustannie z&nbsp;furią o&nbsp;jego kaptur, generując wyjątkowo irytujący szum. Czuł też, że w&nbsp;butach &ndash; choć te ponoć miały być nieprzemakalne &ndash; zaczyna mu stopniowo chlupać woda.</p>

  <p class="tekst-glowny">Dotarł do miejsca, gdzie od asfaltowej drogi odbijał w&nbsp;las czerwony szlak, jeden z&nbsp;dwóch zaledwie, które prowadziły do schroniska Nad Łomniczką. Minął kasę Karkonoskiego Parku Narodowego &ndash; była zamknięta, jakby nawet pracownicy parku zakładali, że nikt tego dnia nie wpadnie na tak irracjonalny pomysł, żeby iść w&nbsp;góry. Determinacja Wilczura była jednak silniejsza, niż ktokolwiek mógłby przewidywać.</p>

  <p class="tytul-podrozdzialu-1-swiatlo-gora">Asmara, 10 lutego 1945</p>

  <p class="tekst-glowny-1-akapit">Erytrea nienawidziła Europy. To stamtąd wciąż nadciągali nowi ciemięzcy &ndash; powołując się wyłącznie na prawo siły, wysuwali roszczenia wobec skromnego państwa położonego w&nbsp;Afryce Wschodniej, nad brzegiem Morza Czerwonego. Po długim okresie włoskiego kolonializmu, a&nbsp;następnie brutalnych rządów Mussoliniego, od blisko czterech lat Erytrea znajdowała się pod panowaniem Brytyjczyków, którzy w&nbsp;wyniku krwawej kampanii odbili te ziemie z&nbsp;rąk faszystów.</p>

  <p class="tekst-glowny">Stolica Erytrei, Asmara, miała dla aliantów kluczowe znaczenie. W&nbsp;położonym przeszło dwa tysiące metrów nad poziomem morza mieście zlokalizowana była pokaźnych rozmiarów stacja nasłuchowa. Pełniący tam tego dnia dyżur kapitan otworzył okno na oścież i&nbsp;usiadł na parapecie, paląc papierosa. Objął wzrokiem leżące w&nbsp;dole afrykańskie miasto. Po stosunkowo chłodnej nocy cała okolica tonęła teraz w&nbsp;słońcu. Spojrzał na termometr, który wskazywał ponad dwadzieścia stopni Celsjusza. Powietrze znów zrobiło się przyjemnie ciepłe. Mężczyzna uniósł zmęczoną twarz ku słońcu i&nbsp;na chwilę odpłynął myślami. Coraz częściej zastanawiał się, kiedy wreszcie nadejdzie ten moment &ndash; powrót do ukochanego domu. Przed oczami stanęła mu żona. Tęsknił za jej bliskością tak bardzo, że aż ścisnęło go w&nbsp;piersi. Pomyślał o&nbsp;synu. Ogarnął go lęk, że chłopiec nie rozpozna ojca, gdy ten wróci z&nbsp;wojny.</p>

  <p class="tekst-glowny">&ndash;&nbsp;Kapitanie, Ōshima będzie nadawał do Tokio &ndash; przerwał jego rozmyślania porucznik, który poderwał się z&nbsp;krzesła, przestawił kilka pokręteł na swoim pulpicie i&nbsp;pospiesznie założył słuchawki.</p>

  <p class="tekst-glowny">Kapitan jednym haustem dopił kawę, zgasił papierosa w&nbsp;pozostałych na dnie kubka fusach i&nbsp;zeskoczył z&nbsp;parapetu. Zaraz też razem z&nbsp;porucznikiem zaczął notować zaszyfrowaną wiadomość.</p>

  <p class="tekst-glowny">Gdy już przechwycili i&nbsp;spisali treść całej dyplomatycznej depeszy, porucznik zdjął słuchawki i&nbsp;zadowolony wziął do ręki kartkę zapisaną literami, które pozornie nie układały się w&nbsp;żadną logiczną wiadomość.</p>

  <p class="tekst-glowny">&ndash;&nbsp;Popatrz, stary. &ndash; Pokiwał głową. &ndash; Ten Ōshima to jakiś medal powinien dostać. Sam o&nbsp;to zawnioskuję, kiedy skończy się wojna. Medal dla pierdolonego idioty stulecia &ndash; doprecyzował i&nbsp;zarechotał. Kapitan również zaczął się śmiać i&nbsp;odpalił nowego papierosa. &ndash; Powiem ci, tyle lat w&nbsp;wojsku, druga wielka wojna, a&nbsp;mimo to są jeszcze chwile, gdy coś mnie zaskakuje &ndash; kontynuował. &ndash; Rzadko kiedy trafia się na tak wielkiego i&nbsp;jednocześnie tak pożytecznego idiotę. Donosi do Tokio o&nbsp;każdej najmniejszej sprawie, jaka dzieje się u&nbsp;nazioli. A&nbsp;najzabawniejsze jest to, że zanim wiadomość dotrze do Japonii, po drodze musi pokonać ileś stacji przekaźnikowych i&nbsp;w&nbsp;tym czasie trafia również do nas. Istnieje więc duża szansa, że my mamy już tutaj gotowe tłumaczenie, zanim oni w&nbsp;ogóle zdążą ją przeczytać w&nbsp;Tokio.</p>

  <p class="tekst-glowny">&ndash;&nbsp;Te nasze dziewczyny… &ndash; Kapitan pokiwał głową z&nbsp;uznaniem, myśląc o&nbsp;Genevieve Grotjan, kryptolożce, która złamała szyfr maszyny kodującej typu B.</p>

  <p class="tekst-glowny">Zadanie z&nbsp;początku wydawało się niewykonalne. Japończycy niespodziewanie zaczęli instalować w&nbsp;swoich ambasadach nowe maszyny szyfrujące typu B, zastępując dotychczas używane urządzenia typu A. W&nbsp;rezultacie komunikaty, które alianci dotąd z&nbsp;powodzeniem odczytywali, nagle stały się zupełnie niezrozumiałe. Powołano jednak specjalny zespół kryptologów, który przez kilkanaście miesięcy analizował przechwycone japońskie depesze. Choć nowy szyfr był znacznie bardziej złożony, konstruktorzy maszyny typu B powtórzyli parę błędów znanych już z&nbsp;wcześniejszego modelu. Podążając tym tropem, pod koniec 1940 roku Genevieve Grotjan nie tylko złamała szyfr, ale też &ndash; mimo braku dostępu do oryginalnego urządzenia &ndash; razem z&nbsp;zespołem skonstruowała jego działający odpowiednik. Amerykańską wersję nazwano „purpurową”.</p>

  <p class="tekst-glowny">&ndash;&nbsp;Dziewczyny to jedno &ndash; kontynuował porucznik. &ndash; Ale drugie to ten skośnooki zasraniec. Mówię ci, gdyby nie te jego wylewne refleksje na temat Niemców i&nbsp;ich planów, wojna trwałaby znacznie dłużej. A&nbsp;tak wszystko dostajemy na talerzu. I&nbsp;jest coraz większa szansa, żeby zakończyć ten burdel! Idę zanieść to do kryptologów, niech wrzucą to na „purpurową”.</p>

  <p class="tekst-glowny">Kapitan się uśmiechnął. Koniec wojny oznaczał dla niego bowiem powrót do domu.</p>

  <p class="tytul-podrozdzialu-1-swiatlo-gora">Kocioł Łomniczki, 6 lipca 2008</p>

  <p class="tekst-glowny-1-akapit">Ignorując zmęczenie, Wilczur ruszył pod górę. Wędrówka w&nbsp;ulewie miała to do siebie, że gdy człowiek przeżył już pierwszy szok i&nbsp;poddał się w&nbsp;walce o&nbsp;to, żeby zachować chociaż skrawek suchego ubrania, po prostu obojętniał na wszelaki dyskomfort.</p>

  <p class="tekst-glowny">Szlak był szeroki, dobrze utrzymany, prawdopodobnie</p>

  <p class="tekst-glowny-1-akapit">stanowił jednocześnie drogę dojazdową do schroniska dla jego gospodarzy. W&nbsp;pewnym momencie Wilczur stracił poczucie czasu, a&nbsp;jednocześnie złapał wreszcie właściwy rytm marszu. Po początkowym zasapaniu nie było już śladu.</p>

  <p class="tekst-glowny">Nieco ponad godzinę później dotarł do schroniska. Czuł się bardzo nieswojo. Zgodnie z&nbsp;przypuszczeniami zbrodnia, do jakiej doszło w&nbsp;tej okolicy niespełna dwa dni temu, skutecznie wypłoszyła turystów. Na szlaku nie spotkał więc żywej duszy, plac przed schroniskiem okazał się również zupełnie pusty. Parterowy, drewniany budynek, mimo że ozdobiony był napisem „Łomniczka zaprasza”, zdawał się do odwiedzin wcale nie zachęcać. W&nbsp;żadnym oknie nie paliło się światło, miejsce wyglądało niemal jak opuszczone przez właścicieli w&nbsp;wielkim pośpiechu z&nbsp;powodu strachu przed jakimś nadciągającym kataklizmem. Jedynym odgłosem, jaki słyszał, był nieustanny szum deszczu, który przybrał na sile, od kiedy Tomek wyszedł z&nbsp;lasu. W&nbsp;oddali, za drzewami, przez gęste chmury przedzierały się co jakiś czas fragmenty północnego zbocza Śnieżki, po czym znikały równie szybko, jak się pojawiły.</p>

  <p class="tekst-glowny">Dostrzegł zaparkowany obok schroniska terenowy samochód. A&nbsp;więc może jednak ktoś był w&nbsp;środku? Podszedł bliżej &ndash; drzwi były dyskretnie uchylone. Niepewnie otworzył je szerzej, pisnęły nienaoliwione zawiasy. Wszedł, drewniana podłoga skrzypnęła ostrzegawczo pod jego stopami. Poczuł się jak intruz &ndash; miejsce budziło w&nbsp;nim coraz większy niepokój. W&nbsp;tym momencie na ladzie w&nbsp;głębi pomieszczenia dostrzegł palące się kilka świeczek. Pierwsza oznaka życia w&nbsp;tym posępnym miejscu.</p>

  <p class="tekst-glowny">&ndash;&nbsp;Dzień dobry &ndash; zaczął niepewnie. &ndash; Jest tu ktoś?</p>

  <p class="tekst-glowny">Zamarł, nasłuchując, ale odpowiedziała mu tylko cisza. Deszcz uderzał o&nbsp;szyby schroniskowych okien seriami, których rytm wyznaczały kolejne podmuchy wiatru, gdzieś z&nbsp;zaplecza dochodziło tykanie zegara. Gdy znienacka ten zaczął wybijać pełną godzinę, Tomek niemal podskoczył. Zdecydowanie zbyt mocno pracowała mu wyobraźnia. Dlaczego odczuwał tak silny niepokój? Nie bez znaczenia był pewnie fakt, że z&nbsp;tyłu głowy wciąż ciążyła mu myśl, że syn gospodyni tego schroniska został zamordowany w&nbsp;tej okolicy zaledwie kilkadziesiąt godzin temu.</p>

  <p class="tekst-glowny">Rozległ się odgłos kroków, z&nbsp;zaplecza wyszła starsza kobieta. Jej oczy były podkrążone, a&nbsp;siwe włosy zebrane w&nbsp;niedbały warkocz. Miała na sobie czarne spodnie i&nbsp;polar tego samego koloru.</p>

  <p class="tekst-glowny">&ndash;&nbsp;Dzień dobry, przepraszam… &ndash; Tomek zmieszał się na jej widok. &ndash; Drzwi były otwarte, ale schronisko pewnie nieczynne, jak się domyślam.</p>

  <p class="tekst-glowny">&ndash;&nbsp;My zawsze mamy czynne. A&nbsp;nawet jeśli nie mamy, a&nbsp;ktoś przychodzi, to wtedy schronisko staje się czynne. &ndash; Jej głos był ochrypły, zapewne od płaczu. To musiała być Elwira Zapolska, matka zastrzelonego Rafała. &ndash; Gości z&nbsp;domu nie wolno wyrzucać. Coś podać?</p>

  <p class="tekst-glowny">&ndash;&nbsp;Herbatę zatem poproszę.</p>

  <p class="tekst-glowny">&ndash;&nbsp;Z&nbsp;prądem? &ndash; pociągnęła nosem.</p>

  <p class="tekst-glowny">&ndash;&nbsp;Niech będzie.</p>

  <p class="tekst-glowny">&ndash;&nbsp;Dobrze. Dam podwójny, nie najlepiej pan wygląda &ndash; stwierdziła i&nbsp;znowu zniknęła na zapleczu.</p>

  <p class="tekst-glowny">Wilczur się zdziwił. Czy ta kobieta rzeczywiście potrafiła zająć się schroniskiem tuż po śmierci syna? Idąc do stolika, zobaczył w&nbsp;kącie pomieszczenia stare lustro, przejrzał się w&nbsp;nim i&nbsp;dopiero wtedy zrozumiał uwagę kobiety. Blisko dwugodzinny marsz w&nbsp;ulewie sprawił, że wyglądał jak siedem nieszczęść. Zdjął okulary, odgarnął z&nbsp;czoła mokre włosy, zrzucił foliową pelerynę i&nbsp;cienką przemoczoną kurtkę.</p>

  <p class="tekst-glowny">&ndash;&nbsp;Przepraszam, że tyle to trwało, musiałam dołożyć pod kuchenką, żeby wrzątek nastawić. &ndash; Gospodyni wróciła do jadalni.</p>

  <p class="tekst-glowny">&ndash;&nbsp;Mają państwo kuchnię opalaną drewnem?</p>

  <p class="tekst-glowny">&ndash;&nbsp;Tak. Tutaj nie ma przecież gazu.</p>

  <p class="tekst-glowny">&ndash;&nbsp;No tak, ale prąd… Jest jakaś awaria?</p>

  <p class="tekst-glowny">&ndash;&nbsp;Co też pan. Tu nigdy nie było prądu &ndash; parsknęła, choć widać było, że oczy wciąż ma szkliste. Postawiła przed nim tacę, na której stały kubek z&nbsp;herbatą i&nbsp;dwa pełne po brzegi kieliszki. &ndash; Likier karkonoski, jeden wleje pan sobie do herbaty, drugi wypije potem duszkiem. Żeby się gardło zdezynfekowało, bo się pan przeziębi.</p>

  <p class="tekst-glowny">&ndash;&nbsp;Dziękuję bardzo.</p>

  <p class="tekst-glowny">&ndash;&nbsp;Pan to musi góry kochać, żeby w&nbsp;taką pogodę… &ndash; urwała, spoglądając na niego nieprzeniknionym wzrokiem, ni to z&nbsp;troską, ni to z&nbsp;ciekawością.</p>

  <p class="tekst-glowny">Mimo że podała herbatę, wciąż stała przy stoliku. Wyglądała, jakby czekała na zaproszenie, Wilczur zrozumiał to doskonale. Przesunął jeden z&nbsp;kieliszków w&nbsp;jej stronę.</p>

  <p class="tekst-glowny">&ndash;&nbsp;Może wypije pani ze mną?</p>

  <p class="tekst-glowny">Zawahała się.</p>

  <p class="tekst-glowny">&ndash;&nbsp;Niech będzie &ndash; odparła, ale zamiast usiąść z&nbsp;nim, poszła na zaplecze. Po chwili wróciła z&nbsp;butelką i&nbsp;małą szklanką.</p>

  <p class="tekst-glowny">&ndash;&nbsp;Literatka &ndash; stwierdziła, widząc, że zawiesił na niej wzrok, po czym nalała sobie niemal do połowy. &ndash; Będzie pasować do rozmowy z&nbsp;panem.</p>

  <p class="tekst-glowny">&ndash;&nbsp;Zna mnie pani?</p>

  <p class="tekst-glowny">&ndash;&nbsp;Pan pisarz?</p>

  <p class="tekst-glowny">&ndash;&nbsp;Tak.</p>

  <p class="tekst-glowny">&ndash;&nbsp;No. &ndash; Wypiła duszkiem. &ndash; Tutaj wszyscy pana przecież znają.</p>

  <p class="tekst-glowny">&ndash;&nbsp;Przepraszam, że przeszkadzam w&nbsp;tak trudnym czasie. &ndash; Tomek się speszył. &ndash; Nie powinienem…</p>

  <p class="tekst-glowny">&ndash;&nbsp;Pan chciałby pewnie o&nbsp;Rafale porozmawiać, moim synu &ndash; przerwała mu.</p>

  <p class="tekst-glowny">&ndash;&nbsp;Tak, ale…</p>

  <p class="tekst-glowny">&ndash;&nbsp;Domyśliłam się, gdy skojarzyłam wreszcie, skąd znam pana twarz. Nie uwierzyłabym, że zapragnął pan podziwiać uroki Kotła Łomniczki w&nbsp;taką pogodę.</p>

  <p class="tekst-glowny">&ndash;&nbsp;Nie wiem, czy to właściwy moment.</p>

  <p class="tekst-glowny">&ndash;&nbsp;Oj, na pewno nie. W&nbsp;dobrą pogodę jest tu dużo przyjemniej.</p>

  <p class="tekst-glowny">&ndash;&nbsp;Chodziło mi o&nbsp;to, że chyba to nie jest dobry czas na rozmowę o&nbsp;Rafale.</p>

  <p class="tekst-glowny">&ndash;&nbsp;Nigdy nie będzie &ndash; westchnęła. Po jej policzkach popłynęły łzy. &ndash; Ale ja muszę się dowiedzieć, kto mu to zrobił. Kto zabrał mi syna.</p>

  <p class="tekst-glowny">&ndash;&nbsp;Rozumiem.</p>

  <p class="tekst-glowny">&ndash;&nbsp;Gówno rozumiesz… &ndash; znów westchnęła. &ndash; Przejdźmy na ty, prościej będzie. Elwira.</p>

  <p class="tekst-glowny">&ndash;&nbsp;Tomek.</p>

  <p class="tekst-glowny">&ndash;&nbsp;Masz, Tomku, dzieci?</p>

  <p class="tekst-glowny">&ndash;&nbsp;Nie.</p>

  <p class="tekst-glowny">&ndash;&nbsp;Właśnie. To co możesz wiedzieć o&nbsp;uczuciach matki, która szykuje się do pogrzebu dziecka, któremu dała życie. A&nbsp;jakiś… skurwiel postanowił to życie zabrać! &ndash; warknęła, zaciskając zęby. &ndash; Ja tego tak nie zostawię. Uwierz mi.</p>

  <p class="tekst-glowny">&ndash;&nbsp;Masz pomysł, kto mógł to zrobić?</p>

  <p class="tekst-glowny">&ndash;&nbsp;Nie wiem. Szukasz pewnie materiału na książkę?</p>

  <p class="tekst-glowny">&ndash;&nbsp;Nie tym razem. Sprawcy szukam &ndash; przyznał, czując, że Zapolskiej nie musi okłamywać, tak jak innych. &ndash; Muszę się dowiedzieć, kto zabił Hermanna Mohla. Niemca, który zaginął tu w&nbsp;okolicy kilkanaście lat temu.</p>

  <p class="tekst-glowny">&ndash;&nbsp;Słyszałam. Znaleźli go teraz w&nbsp;hotelu w&nbsp;Karpaczu.</p>

  <p class="tekst-glowny">&ndash;&nbsp;Dokładnie tak. Ktoś próbuje wmieszać w&nbsp;tę sprawę mojego znajomego, a&nbsp;ja jestem przekonany o&nbsp;jego niewinności.</p>

  <p class="tekst-glowny">&ndash;&nbsp;A&nbsp;co Rafał ma z&nbsp;tym wszystkim wspólnego?</p>

  <p class="tekst-glowny">&ndash;&nbsp;Podejrzewam, że… &ndash; zawahał się. Nie, nie mógł w&nbsp;takim momencie zranić matki swoimi sugestiami o&nbsp;współudziale jej syna w&nbsp;zabójstwie Mohla. Zwłaszcza że nie miał dowodów. &ndash; Że mógł coś wiedzieć na ten temat.</p>

  <p class="tekst-glowny">Zapolska westchnęła.</p>

  <p class="tekst-glowny">&ndash;&nbsp;Rafał jest… był… &ndash; głos znowu jej się załamał &ndash; …trudnym dzieckiem. Wychowywał się bez ojca, to na pewno dlatego. Starałam się, jak mogłam, ale nie umiałam być matką, żywicielką rodziny, gospodynią schroniska i&nbsp;jednocześnie zastąpić mu ojca. Rafałek, on jest… był… Miał w&nbsp;sobie zawsze tyle energii. Niespożytej. &ndash; Dolała sobie likieru. &ndash; Zawsze sprawiał problemy. Najpierw w&nbsp;szkole. A&nbsp;tu bójka, a&nbsp;tam komuś coś ukradł, a&nbsp;tu napluł, a&nbsp;tam znowu coś innego. A&nbsp;potem, gdy dorósł, też mu się różne przygody zdarzały. Czasem musiałam go z&nbsp;policji odbierać, wstyd mi było jak nie wiem co. Ale to był mój jedyny syn, a&nbsp;matką nie przestaje się być przecież nawet wtedy, gdy dziecko się pogubi. A&nbsp;może właśnie wtedy powinno się nią być tym bardziej? Tak mi się wydawało.</p>

  <p class="tekst-glowny">Tomek w&nbsp;milczeniu dokończył herbatę. Nim się zorientował, Zapolska nalała mu likieru do pustego kieliszka.</p>

  <p class="tekst-glowny">&ndash;&nbsp;Wypijmy &ndash; zarządziła. &ndash; Za tego skurwiela, który zabił mi syna. Żeby zdychał długo i&nbsp;w&nbsp;męczarniach. A&nbsp;potem żeby płonął w&nbsp;piekle.</p>

  <p class="tekst-glowny">Wilczur stuknął się z&nbsp;nią kieliszkiem. Choć sam nigdy w&nbsp;życiu nikomu nie złorzeczył, nie wyobrażał sobie, żeby teraz pouczać matkę w&nbsp;żałobie. Kim w&nbsp;końcu był, żeby moralizować? Z&nbsp;tą myślą wlał w&nbsp;siebie likier. Był gorzki, bardzo intensywny i&nbsp;cierpki. Skrzywił się, bo palił w&nbsp;gardło.</p>

  <p class="tekst-glowny">&ndash;&nbsp;To esencja tych gór &ndash; stwierdziła Zapolska. &ndash; Słodkich i&nbsp;gorzkich, pięknych i&nbsp;strasznych. Zioła na ten likier zbierają w&nbsp;Karkonoszach, wiesz? Chociaż już nie tam, gdzie kiedyś, czyli na Diabelskiej Łące. Legendy głosiły, że Duch Gór ma tam swoje ogrody. I&nbsp;sieje co roku zioła, ale prawa do korzystania z&nbsp;nich udziela tylko tym, którzy na to w&nbsp;jego oczach zasłużą… &ndash; Zamilkła na chwilę, wpatrując się w&nbsp;dno pustej literatki, którą nieustannie obracała w&nbsp;dłoniach.</p>

  <p class="tekst-glowny">W&nbsp;tym momencie do schroniska weszli kobieta i&nbsp;mężczyzna. Na kurtkach przeciwdeszczowych mieli wyszyte logo znanej stacji informacyjnej.</p>

  <p class="tekst-glowny">&ndash;&nbsp;Dzień dobry, my z&nbsp;telewizji Info Dwadzieścia Cztery. Szukamy pani Elwiry Zapolskiej. Wiedzą państwo, czy może jest w&nbsp;schronisku?</p>

  <p class="tekst-glowny">&ndash;&nbsp;A&nbsp;po co wam ona? &ndash; zapytała gospodyni.</p>

  <p class="tekst-glowny">&ndash;&nbsp;Wywiad chcielibyśmy zrobić, dla dzisiejszego wieczornego bloku informacyjnego.</p>

  <p class="tekst-glowny">&ndash;&nbsp;O&nbsp;czym?</p>

  <p class="tekst-glowny">&ndash;&nbsp;O&nbsp;jej synu.</p>

  <p class="tekst-glowny">&ndash;&nbsp;Nie żyje &ndash; odparła głosem wyzutym z&nbsp;emocji.</p>

  <p class="tekst-glowny">&ndash;&nbsp;No właśnie, i&nbsp;my w&nbsp;tej sprawie. Chcemy materiał zrobić. O&nbsp;potencjalnym sprawcy porozmawiać, bo są podejrzenia, że to może być seryjny…</p>

  <p class="tekst-glowny">&ndash;&nbsp;A, to Zapolskiej nie ma &ndash; odparła gospodyni, nawet nie podnosząc na kobietę wzroku.</p>

  <p class="tekst-glowny">&ndash;&nbsp;Jest pani pewna?</p>

  <p class="tekst-glowny">&ndash;&nbsp;Wyglądam, jakbym nie była?</p>

  <p class="tekst-glowny">&ndash;&nbsp;A&nbsp;ma pani może do niej numer? &ndash; Dziennikarka zmrużyła oczy, jakby wpadła na jakiś cenny trop.</p>

  <p class="tekst-glowny">&ndash;&nbsp;Niestety nie mam.</p>

  <p class="tekst-glowny">&ndash;&nbsp;A&nbsp;może jej pani przekazać, że byliśmy i&nbsp;chcemy porozmawiać?</p>

  <p class="tekst-glowny">&ndash;&nbsp;Nie mogę.</p>

  <p class="tekst-glowny">&ndash;&nbsp;Kiedy zatem możemy zastać w&nbsp;schronisku panią Elwirę? &ndash; Reporterka starała się wciąż brzmieć profesjonalnie, ale wydawała się coraz bardziej zirytowana. &ndash; Bo dziś niedziela, to rozumiem. Ale będzie jutro, w&nbsp;poniedziałek?</p>

  <p class="tekst-glowny">&ndash;&nbsp;Srałek &ndash; prychnęła Zapolska. &ndash; Proszę już sobie stąd iść. Ona nie będzie chciała z&nbsp;państwem rozmawiać, na pewno.</p>

  <p class="tekst-glowny">&ndash;&nbsp;A&nbsp;pojutrze?</p>

  <p class="tekst-glowny">&ndash;&nbsp;Srutrze. Powiedziałam: do widzenia.</p>

  <p class="tekst-glowny">&ndash;&nbsp;Dlaczego jest pani taka nieuprzejma? Ja tylko chcę porozmawiać z&nbsp;panią Zapolską, nasi widzowie bardzo czekają na jej komentarz…</p>

  <p class="tekst-glowny">Gospodyni podniosła na nią wzrok tak wymowny, że tamta aż urwała.</p>

  <p class="tekst-glowny">&ndash;&nbsp;Zjeżdżaj mi stąd, hieno.</p>

  <p class="tekst-glowny">&ndash;&nbsp;No wie pani, jak pani nie wstyd! &ndash; włączył się do rozmowy operator kamery.</p>

  <p class="tekst-glowny">&ndash;&nbsp;Proszę państwa. &ndash; Wilczur wstał. &ndash; Ja jestem tutaj chwilowo gospodarzem. Pani Zapolska wyjechała na miesiąc. Przekażę jej państwa prośbę. Gdy wróci, na pewno się odezwie. Tymczasem chcą państwo coś zamówić?</p>

  <p class="tekst-glowny">&ndash;&nbsp;W&nbsp;tej ruderze? Nie. &ndash; Dziennikarka przewróciła oczami.</p>

  <p class="tekst-glowny">&ndash;&nbsp;Proszę zatem opuścić tę ruderę i&nbsp;nie zakłócać spokoju innych gości.</p>

  <p class="tekst-glowny">&ndash;&nbsp;Tu nikogo przecież nie ma.</p>

  <p class="tekst-glowny">Zapolska również wstała. Tomek dyskretnie ujął ją za przedramię, chcąc powstrzymać od dalszych komentarzy.</p>

  <p class="tekst-glowny">&ndash;&nbsp;Ja jestem. &ndash; Przez chwilę mierzył się z&nbsp;dziennikarką wzrokiem, a&nbsp;potem ta odwróciła się na pięcie, dała znak kamerzyście i&nbsp;wyszli, trzaskając za sobą drzwiami.</p>

  <p class="tekst-glowny">&ndash;&nbsp;Dziękuję &ndash; wyszeptała Zapolska, usiadła z&nbsp;powrotem i&nbsp;schowała głowę w&nbsp;dłoniach. Przez chwilę milczała. &ndash; No dobrze. Ty chcesz oczyścić z&nbsp;zarzutów znajomego, ja znaleźć mordercę syna. Powinniśmy sobie pomagać. Mogę odpowiedzieć na twoje pytania, pod jednym warunkiem.</p>

  <p class="tekst-glowny">&ndash;&nbsp;Jakim?</p>

  <p class="tekst-glowny">&ndash;&nbsp;Gdy go znajdziesz, zanim dasz znać policji, powiesz mi kto to?</p>

  <p class="tekst-glowny">&ndash;&nbsp;Dlaczego?</p>

  <p class="tekst-glowny">&ndash;&nbsp;Żebym mogła skurwysyna zatłuc.</p>

  <p class="tekst-glowny">&ndash;&nbsp;Nie, to bez sensu. Uwierz mi, nie poczujesz się po zemście lepiej.</p>

  <p class="tekst-glowny">&ndash;&nbsp;Znowu niczego nie rozumiesz! Ja dostałam niedawno diagnozę. Zostało mi mało czasu. Choćby chcieli mnie sądzić, to nawet wyroku raczej nie doczekam, rozumiesz? Nie mam nic do stracenia.</p>

  <p class="tekst-glowny">Tomek milczał. Deszcz znów przybrał na sile, a&nbsp;wiatr przyjął taki kierunek, że teraz cała siła ulewy skupiała się na metalowych parapetach. Blaszane dudnienie wypełniło wnętrze schroniska.</p>

  <p class="tekst-glowny">&ndash;&nbsp;Ale w&nbsp;ten sposób nie wrócisz życia swojemu synowi &ndash; powiedział cicho, jakby się bał, że gdy wypowie te słowa głośniej, zakłóci mir starego schroniska. Wiedział, że brzmi banalnie. Zdarzały się jednak takie dramaty, w&nbsp;obliczu których nawet on, pisarz, biegły przecież w&nbsp;harmonijnym łączeniu słów, tracił zdolność ich dobierania tak, żeby jakoś opisać sytuację, której był świadkiem. &ndash; Miejsce tego, kto to zrobił, jest w&nbsp;więzieniu. To będzie surowsza kara.</p>

  <p class="tekst-glowny">&ndash;&nbsp;Ja tego momentu nie dożyję.</p>

  <p class="tekst-glowny">&ndash;&nbsp;Wierzę, że będzie inaczej. I&nbsp;gorąco ci tego życzę.</p>

  <p class="tekst-glowny">Zapolska dolała sobie likieru.</p>

  <p class="tekst-glowny">&ndash;&nbsp;Nie mam pojęcia, kto to zrobił. Żadnego pomysłu! I&nbsp;to jest najgorsze. Rafał miał różnych szemranych kolegów, to prawda, ale ja ich nie znałam. Nigdy o&nbsp;nich nie opowiadał, czasem od ludzi dowiadywałam się, że widzieli go na mieście z&nbsp;tym czy tamtym. Gdy jednak go o&nbsp;to pytałam, zawsze mnie zbywał. Ale miał też normalnych znajomych, naprawdę! Wpadali tu czasem na piwo, pogadać. O, choćby ten Mariusz, z&nbsp;Domu Śląskiego, ten, co też… zginął. On był porządny, tak mi się przynajmniej wydawało. Zawsze kulturalny, znali się z&nbsp;Rafałkiem od dzieciaka. Złego słowa bym o&nbsp;nim nie mogła powiedzieć.</p>

  <p class="tekst-glowny">&ndash;&nbsp;A&nbsp;ten wieczór, gdy Rafał został zamordowany? Jak się zachowywał?</p>

  <p class="tekst-glowny">&ndash;&nbsp;Był zdenerwowany, czułam to. Ale on już czasem tak miał. Nie było tego po nim widać, jednak ja umiałam to wyczuć. Tego wieczoru się z&nbsp;kimś umówił. Z&nbsp;takim kumplem, mama, nie znasz go, mama, powiedział. Chcieli się w&nbsp;Karpaczu spotkać, więc ja miałam zostać w&nbsp;schronisku na noc, bo my tu czasem razem zostajemy, a&nbsp;czasem się zmieniamy. No i&nbsp;zgodziłam się zostać, a&nbsp;on miał zabrać samochód i&nbsp;pojechać do miasta.</p>

  <p class="tekst-glowny">&ndash;&nbsp;Pojechał?</p>

  <p class="tekst-glowny">&ndash;&nbsp;No właśnie w&nbsp;końcu nie pojechał. Po południu powiedział, że jednak spotkanie odwołane i&nbsp;że on zostanie w&nbsp;schronisku. I&nbsp;mnie namawiał, żebym z&nbsp;nim nie siedziała tutaj, tylko pojechała na dół odpocząć. Bo teraz była przez parę dni dobra pogoda, mnóstwo turystów się przewinęło, kucharka się rozchorowała, więc sama robiłam przy garach i&nbsp;na zmywaku. Rafał stał za ladą, bo on do gotowania ręki nie ma. Przekonał mnie, że wszystko sam tutaj ogarnie. Mama, dam sobie radę, mama, przecież dorosły jestem, powtarzał. No i&nbsp;ja… Narobiłam na zapas naleśników, konfitury zagotowałam. Gulasz zawekowałam do słoików, bo tu lodówek nie mamy. Blachę szarlotki jeszcze upiekłam. I&nbsp;on miał przez weekend tylko wydawać to, co przygotowałam… &ndash; Głos znów zaczął jej się łamać, była bliska płaczu. &ndash; A&nbsp;że zapowiadali na niedzielę załamanie pogody, to wiedzieliśmy, że dużego ruchu nie będzie. On sobie całkiem dobrze dawał sam radę tutaj, jak miał jedzenie naszykowane. Z&nbsp;kasą czasem się mylił. Gdy sam zostawał tutaj, to nawet fartuch wkładał, taki z&nbsp;serduszkiem, żeby się nie ubrudzić przy podgrzewaniu jedzenia i&nbsp;paleniu w&nbsp;piecu. &ndash; Wstała od stolika, podeszła do lady i&nbsp;ściągnęła ze ściany wiszące tam zdjęcie. &ndash; O, to ten fartuszek, sama mu uszyłam. Był dobrym dzieckiem. Mam wyrzuty, że ci powiedziałam, że trudnym. Dobrym przede wszystkim, to zapamiętaj.</p>

  <p class="tekst-glowny">Wilczur przyjrzał się fotografii. Przed schroniskiem, tuż przy napisie „Łomniczka zaprasza”, stał wyjątkowo muskularny mężczyzna w&nbsp;fartuchu, trzymając się pod ramię z&nbsp;kilkoma innymi. Niektórzy mieli w&nbsp;rękach butelki z&nbsp;piwem.</p>

  <p class="tekst-glowny">&ndash;&nbsp;To właśnie mój Rafałek. &ndash; Wskazała syna. &ndash; Ja wiem, że wygląda… wyglądał troszkę groźnie, ale on po prostu uwielbiał siłownię, jak to faceci. O, a&nbsp;tu obok jest Piotrek, z&nbsp;Karpacza. A&nbsp;tu Mariusz, ten z&nbsp;Domu Śląskiego. On często do nas zaglądał, bo blisko miał, pół godzinki na dół, do nas, i&nbsp;godzinka z&nbsp;powrotem.</p>

  <p class="tekst-glowny">&ndash;&nbsp;A&nbsp;to nie jest przypadkiem Maciek Pałasiński? &ndash; Wilczur wskazał mężczyznę najbardziej po prawej.</p>

  <p class="tekst-glowny">&ndash;&nbsp;Tak. On się kiedyś bardziej z&nbsp;Rafałkiem trzymał, ale od paru lat rzadziej tu zaglądał. O&nbsp;coś się posprzeczali chyba. Nie wiem, nie dopytywałam. &ndash; Zamilkła. &ndash; Całe życie wydawało mi się, że za bardzo się wtrącam. Że za dużo pytam. A&nbsp;teraz mam wrażenie, że wręcz przeciwnie, za mało pytałam. W&nbsp;ten nieszczęsny piątek wieczorem pojechałam na dół. Nie dopytywałam o&nbsp;nic, czy ma jakieś plany na wieczór, czy ktoś go odwiedzi… &ndash; Przerwała, pociągając nosem, po czym rozpłakała się na dobre. &ndash; Ale on musiał się tutaj jednak z&nbsp;tym kimś spotkać. Z&nbsp;mordercą! A&nbsp;gdybym ja była, to może by do tego nie doszło… &ndash; Zawodziła przez łzy.</p>

  <p class="tekst-glowny">&ndash;&nbsp;Myślisz, że się umówili?</p>

  <p class="tekst-glowny">&ndash;&nbsp;Tak. Bo Rafałka znaleźli przy ruinach budy Nad Wodospadem. I&nbsp;policja mówiła, że po śladach widać, że zginął właśnie tam. Więc myślę, że poszli tam z&nbsp;mordercą.</p>

  <p class="tekst-glowny">&ndash;&nbsp;Musieli się zatem znać.</p>

  <p class="tekst-glowny">&ndash;&nbsp;Nie znaleźli śladów, żeby się bronił. A&nbsp;jak tu przyjechałam, to schronisko stało zamknięte, klucze były przy Rafale. On się tutaj z&nbsp;kimś spotkał, pozamykał wszystko i&nbsp;poszli widocznie na spacer do wodospadu.</p>

  <p class="tekst-glowny">&ndash;&nbsp;Czemu akurat tam?</p>

  <p class="tekst-glowny">&ndash;&nbsp;Rafał lubił to miejsce, często tam chodził. A&nbsp;za dzieciaka uwielbiał się tam bawić, takie zrujnowane schronisko po Niemcach tam było, mówiliśmy na nie buda Nad Wodospadem. Ale o&nbsp;tym miejscu nikt już nie pamięta.</p>

  <p class="tekst-glowny">&ndash;&nbsp;Ono się spaliło w&nbsp;dziewięćdziesiątym drugim, prawda?</p>

  <p class="tekst-glowny">&ndash;&nbsp;Tak. Rafałowi było przykro. Bo jak mówiłam, on za dzieciaka ciągle w&nbsp;tych ruinach przesiadywał.</p>

  <p class="tekst-glowny">&ndash;&nbsp;Wiesz, jak doszło do tego pożaru?</p>

  <p class="tekst-glowny">&ndash;&nbsp;Nie pamiętam już niestety szczegółów, mnie ta rudera aż tak nie obchodziła. &ndash; Zapolska zmarszczyła czoło. &ndash; To była Rafała kryjówka przed światem. Wiem tylko, że to w&nbsp;wakacje się stało. Pamiętam, bo ja wtedy do sanatorium pojechałam, problemy miałam z&nbsp;sercem. I&nbsp;Rafał został w&nbsp;Karpaczu sam. Kiedy wróciłam, to tylko mi powiedział, że buda Nad Wodospadem się spaliła.</p>

  <p class="tekst-glowny">Tomek się zamyślił.</p>

  <p class="tekst-glowny">&ndash;&nbsp;Naprawdę nie wiem, skąd ten pożar… &ndash; znów zaczęła mówić, jakby obawiała się, że Wilczur jej nie uwierzył. &ndash; Ludzie gadali, że pewnie jacyś turyści zrobili tam sobie pod wieczór ognisko i&nbsp;go nie dogasili. A&nbsp;wiesz, w&nbsp;górach to naprawdę niewiele trzeba. Jedno zwarcie instalacji, jedna uszkodzona grzałka, grube dno szklanej butelki w&nbsp;słoneczny dzień… Iskra to dostatecznie dużo, żeby wykończyć nawet duże schronisko.</p>

  <p class="tekst-glowny">&ndash;&nbsp;A&nbsp;słyszałaś kiedyś o&nbsp;skarbie japońskiego ambasadora, ukrytym rzekomo w&nbsp;okolicach wodospadu?</p>

  <p class="tekst-glowny">&ndash;&nbsp;Przestań. &ndash; Machnęła ręką. &ndash; To mit. Co któryś turysta mnie o&nbsp;to pyta. Ktoś raz gdzieś puścił jakąś plotkę i&nbsp;nagle wszyscy dostali gorączki złota. Jak to zawsze na Dolnym Śląsku, z&nbsp;tą różnicą, że w&nbsp;tej bajce to nie Niemiec, ale Japończyk miał coś tam ukryć. Zegarki albo jakieś jajka.</p>

  <p class="tekst-glowny">&ndash;&nbsp;Jajka?</p>

  <p class="tekst-glowny">&ndash;&nbsp;Te, co Ruscy uwielbiają, takie złote.</p>

  <p class="tekst-glowny">&ndash;&nbsp;Fabergé?</p>

  <p class="tekst-glowny">&ndash;&nbsp;Może. Nie pamiętam dokładnie.</p>

  <p class="tekst-glowny">&ndash;&nbsp;Zostały ci po Rafale jakieś rzeczy? Coś, co mogłoby być jakąkolwiek wskazówką?</p>

  <p class="tekst-glowny">&ndash;&nbsp;Wszystko, co istotne, zabrała policja. Telefon nawet. A&nbsp;w&nbsp;sumie dwa, bo okazało się, że miał jeszcze jedną komórkę. Nie wiedziałam o&nbsp;niej. Trochę to niedobrze wygląda, prawda?</p>

  <p class="tekst-glowny">Tomek milczeniem przyznał jej rację.</p>

  <p class="tekst-glowny">&ndash;&nbsp;Muszę się zbierać &ndash; stwierdził wreszcie. &ndash; Chcę jeszcze zobaczyć te ruiny budy Nad Wodospadem.</p>

  <p class="tekst-glowny">Przytulił Zapolską na pożegnanie, długo i&nbsp;troskliwie, jakby chciał tym jednym gestem przekazać jej całe swoje współczucie. Wyszedł i&nbsp;ruszył pod górę, lecz po chwili zatrzymał się i&nbsp;odwrócił, jakby coś wołało go z&nbsp;powrotem.</p>

  <p class="tekst-glowny">Elwira stała nadal w&nbsp;drzwiach i&nbsp;patrzyła za nim smutnymi oczami. Nie wiedział dlaczego, ale zrobiło mu się głupio, że opuścił schronisko. Tak jakby zostawił kobietę samą z&nbsp;całym jej dramatem.</p>

  <p class="tekst-glowny">Znienacka przypomniała mu się rozmowa z&nbsp;Maryśką, którą odbyli rok temu w&nbsp;Strzesze Akademickiej. Na pożegnanie wręczyła mu kartkę z&nbsp;numerem telefonu, prosząc, by czasem się odezwał. Tłumaczyła wtedy, że najtrudniejsze w&nbsp;pracy w&nbsp;schronisku jest nieustanne zmaganie się z&nbsp;samotnością. Bo owszem, ludzie przychodzą &ndash; rozmawiają, słuchają z&nbsp;ciekawością opowieści o&nbsp;górskim życiu, traktują to spotkanie jak atrakcję. Ale zaraz potem ruszają dalej. A&nbsp;ci, którzy zostają &ndash; gospodarze, pracownicy &ndash; zostają też z&nbsp;pożegnaniami, zawiedzionymi nadziejami, a&nbsp;czasem złamanym sercem po wspólnej nocy i&nbsp;obietnicach, na które liczyli, a&nbsp;które nigdy nie zostały wypowiedziane.</p>

  <p class="tekst-glowny">Wilczur otrzeźwiał. Zatrzymał się, wygrzebał z&nbsp;plecaka notes i&nbsp;długopis. Wyrwał jedną kartkę, kucnął i&nbsp;zaczął pisać. Papier był już nieco wilgotny, atrament lekko się rozmazywał, ale zapisał ciąg cyfr jak największą czcionką, żeby pozostały czytelne.</p>

  <p class="tekst-glowny">Wrócił do schroniska. Napis „Łomniczka zaprasza” wydał mu się nagle bardzo wzruszający w&nbsp;swojej prostocie, a&nbsp;jednocześnie głębi przekazu, gdy zestawił go ze swoimi niedawnymi myślami.</p>

  <p class="tekst-glowny">&ndash;&nbsp;Masz. &ndash; Podał złożoną kartkę zdziwionej Zapolskiej. &ndash; Tu jest mój numer. Gdy będziesz czuła się w&nbsp;schronisku samotna, nie krępuj się zadzwonić, pogadać.</p>

  <p class="tekst-glowny">Kobieta stała nieruchomo, nieświadomie otwierając usta. Wyciągnęła po chwili drżącą rękę po kartkę i&nbsp;schowała ją głęboko w&nbsp;kieszeni swojego polara, po czym zapięła zamek, jakby otrzymała wyjątkowo cenny prezent.</p>

  <p class="tekst-glowny">&ndash;&nbsp;Dziękuję ci &ndash; wyszeptała i&nbsp;znowu się rozpłakała. &ndash; Na pewno zadzwonię. A&nbsp;teraz idź już. Masz sprawy do załatwienia.</p>

  <p class="tekst-glowny">Ponownie ruszył w&nbsp;drogę. Deszcz stracił na sile, albo to po prostu drzewa przyjęły na siebie część ciężaru starcia z&nbsp;szalejącą ulewą. Niecałe pół godziny później dotarł do mostku przerzuconego nad szumiącym potokiem. Rozszalała przez ulewę woda z&nbsp;hukiem roztrzaskiwała się o&nbsp;skały, pieniła, wirowała i&nbsp;sprawiała wrażenie, jakby chciała pożreć delikatną konstrukcję mostu.</p>

  <p class="tekst-glowny">Przez Kocioł Łomniczki przewalały się tumany mgły, miotane wiatrem o&nbsp;skalne ściany niczym zabawka wprawiona w&nbsp;ruch dziecięcą ręką. Spomiędzy oparów co jakiś czas próbowała wyjrzeć Śnieżka. Gołoborza, na co dzień szare, po długotrwałym deszczu przybrały jeszcze ciemniejszą, niemal posępną barwę. Majacząca na zboczu Droga Jubileuszowa wyglądała tak, jakby nie została zbudowana ludzką ręką. Sam szczyt, z&nbsp;tej perspektywy, jawił się jak góra nie do zdobycia.</p>

  <p class="tekst-glowny">Po drugiej stronie doliny, na lewo od szlaku, spomiędzy kosodrzewiny nieśmiało wyzierały resztki zabudowań. Musiało to być dawne schronisko &ndash; buda Nad Wodospadem. Tomek się zasępił. Przypomniał sobie Geistliche Baude, której tajemnice próbował rozwikłać zeszłej zimy. Myślami wrócił też do nieistniejącego już schroniska Księcia Henryka i&nbsp;splątanych z&nbsp;nim losów rodziny Maksa Rajczakowskiego.</p>

  <p class="tekst-glowny">Spacerował wokół ruin, próbując wyznaczyć zasięg dawnego budynku. Karkonosze nie przestawały go zaskakiwać. Na każdym kroku trafiał tu na jakąś tajemnicę i&nbsp;zastanawiał się, ile jeszcze takich miejsc kryją te góry &ndash; schronisk, które zniknęły nie tylko z&nbsp;krajobrazu, ale też z&nbsp;ludzkiej pamięci. Wymazane z&nbsp;map, zapomniane przez czas, traciły swoją historię. A&nbsp;przecież często była to historia barwna, niezwykła, zasługująca na ocalenie.</p>

  <p class="tekst-glowny">Co takiego stało się w&nbsp;nocy z&nbsp;dwudziestego ósmego na dwudziestego dziewiątego sierpnia tysiąc dziewięćset dziewięćdziesiątego drugiego? Kto i&nbsp;dlaczego spalił budę Nad Wodospadem?</p>

  <p class="tekst-glowny">Rozejrzał się, jakby liczył, że odpowiedź leży gdzieś w&nbsp;trawie &ndash; gotowa, czekająca tylko, by ją podnieść. Gdy jednak niczego nie znalazł, zrezygnowany opuścił ruiny i&nbsp;ruszył z&nbsp;powrotem na szlak. Chociaż coraz bardziej chciał wrócić na dół, czuł, że nie zazna spokoju, dopóki nie zajrzy w&nbsp;jeszcze jedno miejsce. Skierował się w&nbsp;górę, w&nbsp;stronę Symbolicznego Cmentarza Ofiar Gór. Szlak szybko zmienił się w&nbsp;strome schody &ndash; z&nbsp;kamieni i&nbsp;potężnych drewnianych belek. Każdy kolejny stopień wymagał coraz większego wysiłku. W&nbsp;końcu dotarł do celu.</p>

  <p class="tekst-glowny">W&nbsp;milczeniu wpatrywał się w&nbsp;tabliczkę, wspominając wydarzenia sprzed roku. Wciąż nie potrafił się pogodzić z&nbsp;tamtą tragedią. Czuł się bezbronny &ndash; wobec wspomnień, wobec poczucia winy, wobec potęgi skalnych ścian Kotła Łomniczki, które od deszczu pociemniały jeszcze bardziej. Czuł przemożną potrzebę zajęcia czymś rąk, najchętniej zapaliłby jakiś znicz, ale wiedział, że w&nbsp;Parku Narodowym jest to wykluczone. Pocierał więc zmarznięte dłonie. Deszcz &ndash; łzy Ducha Gór &ndash; nie zamierzał z&nbsp;nim rozmawiać. Mgła gęstniała. Po dłuższej chwili zebrał się w&nbsp;drogę powrotną. Choć szedł teraz szlakiem w&nbsp;dół, miał wrażenie, że idzie mu się ciężej niż wcześniej.</p>

  <p class="tekst-glowny">Był już z&nbsp;powrotem w&nbsp;okolicy schroniska Nad Łomniczką, za którym zamierzał skręcić w&nbsp;szlak żółty, żeby dotrzeć do okolic Szerokiego Mostu, gdzie zginął Mariusz Traczyk, a&nbsp;następnie do Karpacza.</p>

  <p class="tekst-glowny">Minął schronisko i&nbsp;po kilku chwilach usłyszał za sobą szybkie kroki. Odwrócił się, w&nbsp;jego kierunku biegła Elwira Zapolska, zasapana i&nbsp;czerwona na twarzy.</p>

  <p class="tekst-glowny">&ndash;&nbsp;Tomek… Dobrze, że zdążyłam cię złapać, liczyłam, że będziesz tędy wracał &ndash; zaczęła, głos jej się łamał. &ndash; Przepraszam, ja… Okazałeś mi tyle serca, a&nbsp;ja cię okłamałam &ndash; wydusiła przez łzy. &ndash; To znaczy, nie powiedziałam ci całej prawdy. Bo zaskoczyłeś mnie pytaniem o&nbsp;ten pożar, że o&nbsp;nim wiesz w&nbsp;ogóle. I&nbsp;głupio było mi się przyznać. Że to takie kobiece marudzenie, że ja nadopiekuńcza matka jestem. To znaczy byłam. Ale matczyne serce zawsze wie… Ja nie powiedziałam ci, że po moim powrocie z&nbsp;sanatorium Rafał taki markotny chodził. Koszmary miał w&nbsp;nocy, krzyczał coś przez sen. Dziwne to było.</p>

  <p class="tekst-glowny">&ndash;&nbsp;Myślisz, że tak przeżywał ten pożar?</p>

  <p class="tekst-glowny">&ndash;&nbsp;Nie mam pojęcia. On mówił, że nic o&nbsp;tym pożarze nie wie, że tej nocy w&nbsp;schronisku go nawet nie było, bo zamknął je i&nbsp;pojechał do Karpacza. I&nbsp;że rano się dowiedział od znajomego strażaka. Że przykro mu trochę było, ale nic poza tym. Rafał był czasem jak studnia bez dna. Człowiek pytał, a&nbsp;odpowiadało tylko głuche echo. Ale jestem pewna, że jak wróciłam, to się dziwnie zachowywał. Te koszmary, to, że był taki… przygnębiony. Próbowałam się dowiedzieć, czy coś się stało, ale mnie zbywał. Oj, mama, bo ty przewrażliwiona jesteś, mówił. Coś musiało się stać, ja to wiedziałam, bo nigdy wcześniej taki nie był. Ale myślałam, że może to właśnie ten pożar. W&nbsp;końcu to było jego ukochane miejsce z&nbsp;dzieciństwa, tak sobie to tłumaczyłam. Ale potem się uspokoił, znowu był taki jak dawniej… &ndash; urwała. &ndash; A&nbsp;teraz jeszcze, jak Mariusza znaleźli martwego na szlaku, znowu zrobił się taki dziwny jak wtedy. Widać było, że myślami jest gdzieś daleko. Próbowałam sobie tłumaczyć, że to żałoba, w&nbsp;końcu stracił kumpla. Ale teraz myślę, że to był strach. On się bał, Tomek.</p>
</div>


<div class="t-p" id="calibre_link-16">
  <h1 title="Rozdział XIII. Morderca" class="toc"><a href="#calibre_link-63" class="calibre5"><img alt="" src="images/000002.jpg" class="calibre4" /></a><a href="#calibre_link-63" class="calibre5"><br class="calibre6" /></a><a href="#calibre_link-63" class="calibre5">Rozdział XIII. Morderca</a></h1>

  <p class="tekst-glowny-1-akapit">Na mordercę zawsze można liczyć, że błyśnie kunsztowną prozą.</p>

  <p class="tekst-glowny-podpis-1-swiatlo-gora">Vladimir Nabokov, <span class="tytul-dziela">Lolita</span><sup class="g2"><a href="#calibre_link-64" id="calibre_link-107" class="calibre7">26</a></sup></p>

  <p class="tytul-podrozdzialu-1-swiatlo-gora">Karpacz, 6 lipca 2008</p>

  <p class="tekst-glowny-1-akapit">Wilczur wrócił do pensjonatu dopiero późnym popołudniem. Zrzucił z&nbsp;siebie mokre ubrania i&nbsp;wszedł pod prysznic. Nie pamiętał, kiedy gorąca kąpiel sprawiła mu tyle przyjemności. Ciepła woda koiła jego mięśnie, zmęczone po kilkunastokilometrowej wędrówce, zmywała ślady błota z&nbsp;nóg, a&nbsp;gorąca para nawilżała wyschnięte gardło.</p>

  <p class="tekst-glowny">Gdy wyszedł z&nbsp;łazienki, poczuł się jak nowo narodzony. Zrobił sobie kawę i&nbsp;przez kilkanaście minut rozkoszował się ciszą. Ulewa przeszła w&nbsp;mżawkę i&nbsp;wreszcie przestał drażnić go dźwięk szumiącego deszczu, który towarzyszył mu nieustannie przez ostatnie dziesięć godzin.</p>

  <p class="tekst-glowny">Zajrzał na stronę „Naszej Jeleniej Góry” i&nbsp;szerzej otworzył oczy ze zdziwienia, gdy na ekranie zobaczył siebie samego.</p>

  <p class="tekst-glowny">Nieco rozmazane zdjęcie z&nbsp;pewnością zostało zrobione tego poranka, tuż pod pensjonatem, gdy w&nbsp;kurtce, pelerynie przeciwdeszczowej i&nbsp;z&nbsp;plecakiem ruszał na szlak w&nbsp;kierunku Kotła Łomniczki. Jak mógł nie zauważyć, że ktoś go fotografuje? Poczuł się nieswojo.</p>

  <p class="tekst-glowny">Zdjęcie opatrzone było podpisem: „Czytelnicy informują: znany autor kryminałów wrócił w&nbsp;Karkonosze. Czy możemy spodziewać się nowej książki?”.</p>

  <p class="tekst-glowny-1-swiatlo-dol">Kliknął w&nbsp;miniaturę i&nbsp;zaczął czytać artykuł:</p>

  <p class="tekst-glowny-wciety-1-akapit"><span class="tytul-dziela">Jak donoszą nasi Czytelnicy, w&nbsp;ostatnich dniach na ulicach Karpacza można było kilkukrotnie zauważyć Tomasza Wilczura, autora kryminałów, w&nbsp;tym głośnej w&nbsp;ostatnim czasie książki o&nbsp;schronisku Strzecha Akademicka. Pisarz pojawił się w&nbsp;górach nieoficjalnie, nie odbywa w&nbsp;tym czasie żadnych spotkań autorskich w&nbsp;okolicznych bibliotekach. Czy można zatem przypuszczać, że Wilczur przygotowuje się do pracy nad nową powieścią? Czy miejscem jej akcji znowu będą Karkonosze? Tego w&nbsp;najbliższych dniach postara się dowiedzieć nasza redakcja!</span></p>

  <p class="tekst-glowny-1-swiatlo-gora-dol">&ndash;&nbsp;Naprawdę, nie mają o&nbsp;czym pisać… &ndash; mruknął pod nosem Wilczur i&nbsp;już&nbsp;miał opuścić stronę, gdy w&nbsp;ostatnim momencie się zorientował, że i&nbsp;pod tym tekstem pojawiło się, ku jego zaskoczeniu, dość sporo komentarzy.</p>

  <p class="tekst-glowny-wciety-bibliografia">[ZaczytanaMama]: <span class="tytul-dziela">Ale cudowna wiadomość! Mam nadzieję, że pracuje nad kolejną powieścią, już nie mogę się jej doczekać! </span></p>

  <p class="tekst-glowny-wciety-bibliografia">[Stary Góral]: <span class="tytul-dziela">Pewnie przyjechał, bo zwęszył temat seryjnego mordercy. Jeśli rzeczywiście napisze o&nbsp;tym książkę, to w&nbsp;moich oczach pogrąży się do reszty. To się nazywa budowanie biznesu na ludzkim nieszczęściu. Dla mnie &ndash; żenada i&nbsp;wstyd. A&nbsp;samego autora miałem nieprzyjemność poznać, to arogancki, zapatrzony w&nbsp;siebie człowiek, któremu wydaje się, że jest nie wiadomo jakim wielkim pisarzem. Jakby miał talent, nie musiałby jeździć i&nbsp;węszyć tam, gdzie nie wypada. </span></p>

  <p class="tekst-glowny-wciety-bibliografia">[GrażynaS]:<span class="tytul-dziela"> A&nbsp;ja tam bardzo się cieszę, że pisze. Więcej turystów będzie, a &ndash; nie oszukujmy się &ndash; dla większości mieszkańców Karpacza turystyka to podstawowe źródło dochodu. Powodzenia, panie Tomku!</span></p>

  <p class="tekst-glowny-wciety-bibliografia">[Stary Góral]:<span class="tytul-dziela"> Nie dajcie mu się ciągnąć za język &ndash; chodzi ponoć po Karpaczu i&nbsp;okolicy i&nbsp;ludzi zagaduje. Jeszcze wspomnicie moje słowa &ndash; zaczniecie mówić mu, co wiecie, a&nbsp;on to potem wykorzysta w&nbsp;książce i&nbsp;się całe miasto będzie z&nbsp;was śmiać. Przy poprzedniej książce już tak zrobił, podstępnie podpytywał ludzi o&nbsp;to czy tamto, a&nbsp;potem bach i&nbsp;opisał ich w&nbsp;książce, bardzo dokładnie, tak, że każdy mógł się rozpoznać…</span></p>

  <p class="tekst-glowny-1-swiatlo-gora">&ndash;&nbsp;Co za brednie! &ndash; syknął Wilczur zirytowany.</p>

  <p class="tekst-glowny">Przecież to, co pisał Stary Góral, było wyssaną z&nbsp;palca bzdurą! Jakie budowanie biznesu na cudzym nieszczęściu? Przecież nigdy w&nbsp;żadnej książce nikogo nie ośmieszył, nie umieścił też jakiejkolwiek informacji bez wcześniejszej zgody tego, kto opowiedział mu daną historię. Ten, kto pisał te bzdury, musiał być bardzo zakompleksionym człowiekiem. Tylko czym Tomek zalazł mu za skórę tak bardzo, żeby zasłużyć sobie na tego typu komentarze? Próbował sobie przypomnieć, czy na spotkaniach autorskich w&nbsp;ostatnich miesiącach doszło do jakichkolwiek nieprzyjemnych sytuacji, ale nic nie przychodziło mu do głowy.</p>

  <p class="tekst-glowny">Stary Góral coraz bardziej dawał mu jednak do myślenia. Najpierw wypowiadał się jako specjalista w&nbsp;kwestii śmierci Rafała Zapolskiego, potem sugerował udział burmistrza Zagórnego w&nbsp;zabójstwie Mohla, objaśniał też wszystkim, jak się sprawy mają z&nbsp;rzekomym skarbem w&nbsp;Kotle Łomniczki.</p>

  <p class="tekst-glowny-1-swiatlo-dol">Zaczął szukać pierwszego artykułu Pałasińskiego &ndash; tego, który Maks czytał mu, gdy wpadł z&nbsp;wizytą na Śnieżne Kotły. Natychmiast przeszedł do sekcji komentarzy. Tam także &ndash; zgodnie z&nbsp;przypuszczeniami &ndash; wypowiadał się Stary Góral:</p>

  <p class="tekst-glowny-wciety-bibliografia">[Stary Góral]: <span class="tytul-dziela">Związek Węglorza ze śmiercią Mohla jest niepodważalny. On już wtedy, w&nbsp;1992, był przecież podejrzewany, że maczał palce w&nbsp;jego zaginięciu. Przypadek? Ludzie, obudźcie się &ndash; ten facet to dziwak, widać to na kilometr. Wiecie, że on kiedyś leczył się psychiatrycznie? Co jak co, ale z&nbsp;takimi to nigdy nie wiadomo…</span></p>

  <p class="tekst-glowny-wciety-bibliografia">[Maddalena123]: <span class="tytul-dziela">Moje dziecko było na wycieczce szkolnej w&nbsp;muzeum Hauptmanna i&nbsp;było zachwycone tym, jak pan doktor opowiadał o&nbsp;historii. </span></p>

  <p class="tekst-glowny-wciety-bibliografia">[Stary Góral]:<span class="tytul-dziela"> Ludzie potrafią się maskować. To, że jest miły dla dzieci, nie wyklucza, że mógł Niemca kropnąć. Zresztą, raz go policja w&nbsp;tej sprawie przesłuchała i&nbsp;już facet próbował samobójstwo w&nbsp;muzeum popełnić. Jakby był niewinny, to przecież nie miałby powodów do obaw. Czuć winą na kilometr. </span></p>

  <p class="tekst-glowny-1-swiatlo-gora">&ndash;&nbsp;O&nbsp;ty chuju… &ndash; Wilczur po raz kolejny tego popołudnia się zdenerwował.</p>

  <p class="tekst-glowny">Stary Góral nie tylko uzurpował sobie prawo do anonimowego oskarżania, ale też do wydawania wyroków. Najbardziej niepokojące było jednak to, że &ndash; o&nbsp;ile w&nbsp;innych sprawach Tomek nie był w&nbsp;stanie tego zweryfikować &ndash; w&nbsp;przypadku Węglorza dysponował zaskakująco szczegółowymi informacjami, które przecież nigdy nie trafiły do mediów.</p>

  <p class="tekst-glowny">Być może był po prostu samotnym, zaburzonym człowiekiem, który żywił się nienawiścią do innych. To jednak &ndash; w&nbsp;świetle ostatnich komentarzy &ndash; wydawało się coraz mniej prawdopodobne. Posunięcia Starego Górala wyglądały na systematyczne i&nbsp;celowe wprowadzanie chaosu poprzez tworzenie plotek, zasiewanie wątpliwości i&nbsp;irracjonalnych podejrzeń u&nbsp;mieszkańców Kotliny Jeleniogórskiej korzystających z&nbsp;popularnego forum.</p>

  <p class="tekst-glowny">Wszedł na profil mężczyzny. Zaskoczenie pojawiło się natychmiast &ndash; choć wydawać się mogło, że Stary Góral od wielu lat udziela się na „Naszej Jeleniej Górze” jako samozwańczy ekspert od wszystkiego &ndash; konto zostało założone trzydziestego czerwca tego roku.</p>

  <p class="tekst-glowny">Dzień odnalezienia zwłok Mohla.</p>

  <p class="tekst-glowny">Tomek zaczął sprawdzać aktywność użytkownika. Miał do siebie pretensje &ndash; powinien był to zrobić już dawno.</p>

  <p class="tekst-glowny-1-swiatlo-dol">Pierwszy komentarz Stary Góral dodał jeszcze w&nbsp;dniu założenia konta, wcześnie rano. Założył na forum wątek pod tytułem <span class="tytul-dziela">Ciało w&nbsp;hotelu</span> i&nbsp;napisał:</p>

  <p class="tekst-glowny-wciety-bibliografia">[Stary Góral]: <span class="tytul-dziela">W&nbsp;Uroczej znaleźli ciało, ponoć jakaś gruba sprawa. Wie ktoś z&nbsp;was coś więcej na ten temat?</span></p>

  <p class="tekst-glowny-1-swiatlo-gora">Tomek zanotował godzinę publikacji komentarza; ósma rano. Zaraz potem odszukał pierwszy artykuł o&nbsp;odkryciu z&nbsp;hotelu Sanssouci &ndash; tekst pojawił się na stronie „Naszej Jeleniej Góry” przeszło sześć godzin później. A&nbsp;więc Stary Góral nie tylko siał zamęt, ale też wiedział o&nbsp;makabrycznym znalezisku o&nbsp;wiele wcześniej niż prasa.</p>

  <p class="tekst-glowny">Pobieżnie przejrzał komentarze pod pytaniem mężczyzny: było ich kilkaset. Większość stanowiła bełkot &ndash; pozbawiony zasad ortografii, interpunkcji, składni, a&nbsp;często też elementarnej logiki. Stary Góral, niczym gospodarz forum, odpowiadał innym w&nbsp;tonie protekcjonalnym, wręcz mentorskim. Już na pierwszy rzut oka widać było, że przyjął tylko jedno założenie: krytykował wszelkie głosy rozsądku, a&nbsp;na piedestał wynosił komentarze irracjonalne i&nbsp;teorie spiskowe. Tomek pomyślał, że wobec niektórych użytkowników warto byłoby rozważyć ograniczenie możliwości anonimowego wypowiadania się w&nbsp;internecie.</p>

  <p class="tekst-glowny-1-swiatlo-dol">Postanowił po raz kolejny wejść w&nbsp;dialog ze Starym Góralem. Zalogował się na niedawno utworzone konto i&nbsp;spróbował napisać coś zupełnie bezsensownego. Z&nbsp;bólem serca, ale pominął znaczną część zasad posługiwania się językiem polskim, chcąc dopasować się do poziomu innych użytkowników:</p>

  <p class="tekst-glowny-wciety-bibliografia">[Wnuk Liczyrzepy]: <span class="tytul-dziela">Na bank za tym wszystkim stoi stary Gąsienica ja wam mówię kretyn jeden za grosze hotel kupił bo miał układy, z&nbsp;władzą!!!! I&nbsp;to jego ludzie tego faszystę wykończyli, bo on chciał hotel odzyskać bo to jego kiedyś było i&nbsp;po swoje wrócił pieprzony staruch. To go stary Gąsienica zastrzelił i&nbsp;zamurował tam w&nbsp;piwnicy a&nbsp;synalek teraz to chce ukryć. Ja wiem jak było bo mój szwagier na budowie pracuje i&nbsp;mówił że Gąsienica chciał żeby to ciało wywieźć gdzieś i&nbsp;zatopić albo co żeby nikt się nie dowiedział bo by wyszło że to jego ojciec.</span></p>

  <p class="tekst-glowny-1-swiatlo-gora">Spojrzał na komentarz z&nbsp;niesmakiem, było mu wstyd, że dokłada swoje trzy grosze do tego bagna plotek, ale mimo to nacisnął „opublikuj”. Cel miał słuszny &ndash; musiał sprawdzić, jak zareaguje Stary Góral, żeby potwierdzić ostatecznie tezę, która narodziła się w&nbsp;jego głowie.</p>

  <p class="tekst-glowny-1-swiatlo-dol">Poczuł burczenie w&nbsp;brzuchu, spojrzał na zegarek. No tak, już wieczór za pasem, a&nbsp;on dalej bez obiadu. Zostawił komputer włączony i&nbsp;zszedł do jadalni na parterze pensjonatu. Gdy wrócił do pokoju po obiedzie, na ekranie czekała już na niego odpowiedź Starego Górala:</p>

  <p class="tekst-glowny-wciety-bibliografia">[Stary Góral]: <span class="tytul-dziela">@Wnuk Liczyrzepy to racja, też słyszałem, że stary Gąsienica go zatłukł i&nbsp;wydaje mi się to najbardziej prawdopodobne.</span></p>

  <p class="tekst-glowny-1-swiatlo-gora">&ndash;&nbsp;A&nbsp;więc tak gramy… &ndash; mruknął Wilczur.</p>

  <p class="tekst-glowny-1-swiatlo-dol">Szybko założył nowe konto i&nbsp;pod artykułem o&nbsp;śmierci Rafała Zapolskiego napisał już zupełnie szczerze to, co wydawało mu się prawdą:</p>

  <p class="tekst-glowny-wciety-bibliografia">[Remek1987]:<span class="tytul-dziela"> Wydaje mi się, że śmierć Rafała ma związek z&nbsp;pożarem budy Nad Wodospadem. Pożar był w&nbsp;tę samą noc, w&nbsp;którą zaginął Hermann Mohl. To nie może przecież być przypadek. </span></p>

  <p class="tekst-glowny-1-swiatlo-gora">Spojrzał na swoje słowa i&nbsp;się zawahał. Czy dobrze robi? Może nie powinien zdradzać swojej wiedzy? A&nbsp;może…? Wreszcie jednak nacisnął klawisz enter. Raz kozie śmierć.</p>

  <p class="tekst-glowny-1-swiatlo-dol">Czekał na odpowiedź z&nbsp;niepokojem. Czuł, że ręce zaczynają mu się robić chłodne i&nbsp;spocone jednocześnie. Nagle na ekranie, tuż pod jego komentarzem, pojawił się następny:</p>

  <p class="tekst-glowny-wciety-bibliografia">[Stary Góral]: <span class="tytul-dziela">@Remek1987 chyba z&nbsp;choinki się urwałeś chłopaku, pożar był dwa lata wcześniej! Skąd w&nbsp;ogóle pomysł, że to może mieć związek? Chyba teorii spiskowych szukać się zachciało… Wszyscy wiedzą, że ta buda się spaliła, bo synek gospodyni schroniska Nad Łomniczką, Rafał, lubił w&nbsp;kieliszek zaglądać. I&nbsp;zrobił sobie tam raz libację z&nbsp;kumplami tak udaną, że na koniec aż im się chałupa zjarała przez przypadek, ot cała historia. </span></p>

  <p class="tekst-glowny-1-swiatlo-gora">Tomek poczuł, jak serce podchodzi mu do gardła. Wszystko wskazywało na to, że jego teza była słuszna. Takie regularne i&nbsp;umyślne mylenie tropów mogło mieć tylko jedno wyjaśnienie i&nbsp;być na rękę tylko jednej osobie.</p>

  <p class="tekst-glowny">Ten, kto siedział po drugiej stronie przy klawiaturze i&nbsp;podawał się za Starego Górala, musiał doskonale znać mordercę.</p>

  <p class="tekst-glowny">Albo sam nim był.</p>

  <p class="tytul-podrozdzialu-1-swiatlo-gora">Kocioł Łomniczki, 4 lipca 2008</p>

  <p class="tekst-glowny-1-akapit">Mężczyzna spojrzał na zegarek i&nbsp;się uśmiechnął. Pokonanie dystansu z&nbsp;Karpacza do schroniska Nad Łomniczką zajęło mu znacznie mniej czasu niż zwykle. Może i&nbsp;miał już swoje lata, ale nikt nie mógł zarzucić mu braku kondycji.</p>

  <p class="tekst-glowny">Gdy znalazł się tuż przed schroniskiem, zszedł ze szlaku i&nbsp;zagłębił się w&nbsp;lesie na tyle, żeby móc ukradkiem obserwować budynek, samemu pozostając przy tym niezauważonym. Przysiadł na zwalonym pniu między świerkami i&nbsp;cierpliwie czekał.</p>

  <p class="tekst-glowny">Zmierzchało się. O&nbsp;ile wyzierający spomiędzy koron drzew szczyt Śnieżki próbował jeszcze chwytać ostatnie promienie słońca, o&nbsp;tyle głębokie górskie doliny, jak ta, którą płynęła Łomniczka, stopniowo zaczynała wypełniać już noc.</p>

  <p class="tekst-glowny">Na placu przed wejściem zajęte były zaledwie dwa spośród kilkunastu stolików. Schronisko Nad Łomniczką nawet w&nbsp;czasie wakacji było bowiem miejscem dość zapomnianym przez turystów. W&nbsp;odróżnieniu od innych karkonoskich baud<sup class="g2"><a href="#calibre_link-65" id="calibre_link-108" class="calibre7">27</a></sup> nie stało na żadnym szczycie, a&nbsp;więc nie mogło zapewnić odwiedzającym spektakularnych widoków. Dodatkowo &ndash; wbrew temu, co mówiła jego nazwa &ndash; nie leżało nawet bezpośrednio nad Łomniczką, ale kilkadziesiąt metrów od górskiego potoku, skryte w&nbsp;gęstym świerkowym lesie. Jako jedyne w&nbsp;Karkonoszach nie oferowało też wędrowcom noclegów. Z&nbsp;tych właśnie powodów pozostawało od zawsze w&nbsp;głębokim cieniu bezkonkurencyjnych sąsiadów: leżącego na Równi pod Śnieżką Domu Śląskiego, słynnej Strzechy Akademickiej i&nbsp;Samotni.</p>

  <p class="tekst-glowny">Ruch turystyczny w&nbsp;tym miejscu był niewielki również dlatego, że zbiegały się tu jedynie dwie drogi z&nbsp;Karpacza, które &ndash; po połączeniu przy schronisku &ndash; tworzyły jeden czerwony szlak prowadzący w&nbsp;wyższe partie gór. Ten z&nbsp;kolei stanowił wyzwanie zarezerwowane dla wytrwałych wędrowców. Jego pierwszy odcinek był monotonny, prowadził jednostajnie przez las, drugi natomiast potrafił dać w&nbsp;kość nawet wprawionym turystom &ndash; na zaledwie dwóch kilometrach trzeba było pokonać niemal czterysta metrów przewyższenia. Kto jednak wytrwał, temu Duch Gór wynagradzał trud wędrówki zapierającym dech widokiem na Kocioł Łomniczki &ndash; jeden z&nbsp;największych i&nbsp;najbardziej spektakularnych w&nbsp;całych Karkonoszach.</p>

  <p class="tekst-glowny">Plac przed schroniskiem opustoszał. Ostatni turyści, którzy zajmowali stolik tuż przy wejściu, zebrali termosy i&nbsp;jedzenie, po czym ruszyli w&nbsp;drogę do Karpacza, nie zauważając obserwującego ich z&nbsp;ukrycia mężczyzny.</p>

  <p class="tekst-glowny">W&nbsp;międzyczasie w&nbsp;kolejnych oknach schroniska zaczęły pojawiać się zapalone świeczki, a&nbsp;przy wejściu rozbłysły dwa reflektory zasilane przez słoneczne panele. Nad Łomniczką było jednym z&nbsp;dwóch schronisk w&nbsp;całych polskich Karkonoszach, które nadal nie miało dostępu do energii elektrycznej.</p>

  <p class="tekst-glowny">Raz jeszcze spojrzał na zegarek. Wreszcie wybiła dwudziesta pierwsza &ndash; o&nbsp;tej godzinie zazwyczaj zamykano schronisko. Zgodnie z&nbsp;przypuszczeniami chwilę później z&nbsp;budynku wyszła Elwira Zapolska, gospodyni. Tuż za nią w&nbsp;drzwiach pojawił się jej syn.</p>

  <p class="tekst-glowny">&ndash;&nbsp;To co, Rafał? &ndash; westchnęła ciężko. &ndash; Dasz radę ogarnąć tutaj wszystko? &ndash; zapytała z&nbsp;nadzieją w&nbsp;głosie. Wyglądała na bardzo zmęczoną. &ndash; Ja bym już pojechała na dół.</p>

  <p class="tekst-glowny">„Doskonale” &ndash; pomyślał obserwujący ich z&nbsp;ukrycia mężczyzna.</p>

  <p class="tekst-glowny">&ndash;&nbsp;Dobrze, mama, jedź. Wiesz przecież, że dam radę. Jak będziesz rano wracać, pamiętaj, żeby dokupić po drodze kawy i&nbsp;herbaty, bo się kończą.</p>

  <p class="tekst-glowny">&ndash;&nbsp;Tak, oczywiście. Spokojnej nocy, Rafał. Pamiętaj, żeby okiennice pozamykać.</p>

  <p class="tekst-glowny">&ndash;&nbsp;Tak. &ndash; Zaśmiał się. &ndash; Bo jeszcze mnie ktoś tu tobie ukradnie.</p>

  <p class="tekst-glowny">&ndash;&nbsp;No wiesz, strzeżonego pan Bóg strzeże. &ndash; Uśmiechnęła się, po czym wsiadła do wysłużonego jeepa i&nbsp;ruszyła ostrożnie w&nbsp;drogę na dół. Szlak był dość wyboisty.</p>

  <p class="tekst-glowny">Gdy czerwone światła pozycyjne samochodu gospodyni zniknęły w&nbsp;mroku, mężczyzna wyszedł z&nbsp;ukrycia. Starał się zrobić to jak najciszej, żeby zaskoczyć Rafała, ale w&nbsp;tym momencie z&nbsp;drzewa, pod którym dotychczas siedział, znienacka zerwała się sowa. Zahuczała ostrzegawczo.</p>

  <p class="tekst-glowny">Syn gospodyni gwałtownie się odwrócił. Gdy zobaczył zmierzającego w&nbsp;jego kierunku mężczyznę, skamieniał.</p>

  <p class="tekst-glowny">&ndash;&nbsp;Co tam słychać, Rafałek? &ndash; Wyszczerzył zęby w&nbsp;nieszczerym uśmiechu.</p>

  <p class="tekst-glowny">&ndash;&nbsp;Och, szef tutaj? Ale mi pietra szef narobił.</p>

  <p class="tekst-glowny">&ndash;&nbsp;A&nbsp;co ty, boisz się mnie?</p>

  <p class="tekst-glowny">&ndash;&nbsp;Nie, no gdzie szef… &ndash; zmieszał się Zapolski, chowając ręce do kieszeni.</p>

  <p class="tekst-glowny">&ndash;&nbsp;Dawno się nie widzieliśmy.</p>

  <p class="tekst-glowny">&ndash;&nbsp;W&nbsp;sumie…</p>

  <p class="tekst-glowny">&ndash;&nbsp;Może się przejdziemy?</p>

  <p class="tekst-glowny">&ndash;&nbsp;Po co?</p>

  <p class="tekst-glowny">&ndash;&nbsp;Porozmawiać. O&nbsp;tym i&nbsp;tamtym. Trochę się nazbierało syfu ostatnio. Pewnie wiesz, co mam na myśli.</p>

  <p class="tekst-glowny">&ndash;&nbsp;Tak. &ndash; Rafał sposępniał. &ndash; Znaleźli tego szwaba w&nbsp;Sanssouci, co go zatłu…</p>

  <p class="tekst-glowny">&ndash;&nbsp;Szzzz… &ndash; Mężczyzna w&nbsp;sekundę doskoczył do niego i&nbsp;położył mu palec na ustach, drugą ręką łapiąc go za żuchwę. &ndash; Zanim powiesz coś takiego głośno, dwa razy rozejrzyj się wokół, czy nikt nie podsłuchuje.</p>

  <p class="tekst-glowny">&ndash;&nbsp;Przepraszam, szefie &ndash; wydusił.</p>

  <p class="tekst-glowny">&ndash;&nbsp;Musimy kilka rzeczy ustalić. Co wyście zrobili z&nbsp;tym Niemcem?</p>

  <p class="tekst-glowny">&ndash;&nbsp;No jak? Wydawało mi się, że szef przecież wszystko wie. Zamurowaliśmy trupa razem z&nbsp;Mariuszem, tak jak szef kazał. W&nbsp;tym hotelu opuszczonym.</p>

  <p class="tekst-glowny">&ndash;&nbsp;To nie był trup, idioto.</p>

  <p class="tekst-glowny">&ndash;&nbsp;Jak to nie?</p>

  <p class="tekst-glowny">&ndash;&nbsp;Potem się jeszcze obudził.</p>

  <p class="tekst-glowny">&ndash;&nbsp;O&nbsp;cholera… A&nbsp;wydawał nam się martwy.</p>

  <p class="tekst-glowny">&ndash;&nbsp;Tobie się dużo, Rafałek, wydaje, nie uważasz?</p>

  <p class="tekst-glowny">Tamten zamilkł.</p>

  <p class="tekst-glowny">&ndash;&nbsp;Chodź. &ndash; Szef wskazał szlak w&nbsp;kierunku Śnieżki. &ndash; Gdy idę, lepiej mi się myśli.</p>

  <p class="tekst-glowny">Ruszyli pod górę. Mężczyzna milczał, a&nbsp;Rafał nie umiał zdobyć się na odwagę, żeby zabrać głos.</p>

  <p class="tekst-glowny">&ndash;&nbsp;Pierwszy problem jest taki, że w&nbsp;ogóle znaleźli ciało… &ndash; odezwał się wreszcie szef.</p>

  <p class="tekst-glowny">&ndash;&nbsp;Ale to nie nasza wina chyba, prawda?</p>

  <p class="tekst-glowny">&ndash;&nbsp;Nie wasza, Rafałek. Zresztą na tę okoliczność mieliśmy plan. Gorzej, że Mariuszowi znienacka odbiło. Zbyt pewny się poczuł.</p>

  <p class="tekst-glowny">&ndash;&nbsp;No właśnie, bo miałem pytać, co się z&nbsp;nim stało, bo on, bo on… chyba nie żyje? To szef go…? &ndash; Widać było, że się boi.</p>

  <p class="tekst-glowny">&ndash;&nbsp;Niestety &ndash; odpowiedział mężczyzna wyzutym z&nbsp;emocji głosem. &ndash; Musiałem. Kasy się jebańcowi zachciało.</p>

  <p class="tekst-glowny">&ndash;&nbsp;Mariuszowi? Od szefa? Za co?</p>

  <p class="tekst-glowny">&ndash;&nbsp;Za milczenie.</p>

  <p class="tekst-glowny">&ndash;&nbsp;Przecież on też Niemca tłukł.</p>

  <p class="tekst-glowny">&ndash;&nbsp;Ale sobie ubzdurał w&nbsp;tej swojej pustej głowie, że wmówi policji, że on tylko był świadkiem. I&nbsp;że jak nie zapłacę, to nas wyda! Dlatego łeb mu odstrzeliłem w&nbsp;lesie, koło Szerokiego Mostu. Umówiłem się tam z&nbsp;nim w&nbsp;nocy. Kretyn liczył, że przyniosę mu pieniądze.</p>

  <p class="tekst-glowny">&ndash;&nbsp;Nie do wiary. Ja tam bym nigdy szefa nie zdradził.</p>

  <p class="tekst-glowny">&ndash;&nbsp;Jakby cię wzięła policja na przesłuchanie, to wsypałbyś mnie po maksymalnie trzech pytaniach.</p>

  <p class="tekst-glowny">&ndash;&nbsp;No co szef, wcale by tak nie było. Zresztą przecież mnie nie wezmą, bo skąd mieliby niby wiedzieć? Ja na siebie nie doniosę, Mariusz… No, Mariusza już nie ma. Zatem wie tylko szef i&nbsp;ja… No i&nbsp;tłumacz, ten, co pomagał się z&nbsp;Niemcem dogadać. Ale on nas nie wyda. Więc problemu chyba nie ma?</p>

  <p class="tekst-glowny">&ndash;&nbsp;Właśnie nie do końca. Otóż widzisz, przy ciele Niemca znaleziono pręt. Jak myślisz, co to może być za pręt?</p>

  <p class="tekst-glowny">Dotarli nad most przerzucony nad Łomniczką. Mimo że z&nbsp;każdą minutą robiło się coraz ciemniej, wciąż dało się dostrzec kontury północnego zbocza Śnieżki. Najwyższy szczyt Karkonoszy chyba z&nbsp;żadnej innej perspektywy nie wyglądał tak potężnie i&nbsp;dumnie. Trawersująca jego zbocze Droga Jubileuszowa widziana z&nbsp;Kotła Łomniczki wyglądała jak cienka wstążeczka, która w&nbsp;każdej chwili może oderwać się od Śnieżki i&nbsp;runąć w&nbsp;przepaść.</p>

  <p class="tekst-glowny">&ndash;&nbsp;Przypominam sobie &ndash; zaczął Rafał niepewnie, pocierając czoło. &ndash; Jak żeśmy tego Niemca odwieźli do hotelu, to on się chyba przebudził.</p>

  <p class="tekst-glowny">&ndash;&nbsp;I? &ndash; dopytywał mężczyzna.</p>

  <p class="tekst-glowny">&ndash;&nbsp;I&nbsp;mu przylaliśmy w&nbsp;łeb prętem. Tym samym, którego wcześniej szef użył tutaj… &ndash; Wskazał na znajdujące się po drugiej stronie mostu ledwo widoczne ruiny schroniska. &ndash; Kiedy powiedział, że nie zapłaci.</p>

  <p class="tekst-glowny">&ndash;&nbsp;A&nbsp;czy ja ci nie mówiłem wyraźnie, że trzeba ten pręt zniszczyć? Wrzucić w&nbsp;ogień, do jakiegoś jeziora, a&nbsp;ty co?</p>

  <p class="tekst-glowny">&ndash;&nbsp;Sam byłem z&nbsp;Mariuszem, wie szef, nie było czasu na myślenie. Cegły musieliśmy zorganizować, zaprawę.</p>

  <p class="tekst-glowny">&ndash;&nbsp;I&nbsp;ten brak myślenia może cię bardzo słono kosztować. Pomyślałeś, co będzie, jeżeli znajdą na tym pręcie twoje odciski?</p>

  <p class="tekst-glowny">&ndash;&nbsp;Nie no, jak? Po tylu latach? To chyba niemożliwe…</p>

  <p class="tekst-glowny">Mężczyzna powoli wypuścił powietrze nosem. Rafał kątem oka dostrzegł, jak tamten zgrzyta zębami. To był zły znak; sugerował, że szef jest bliski wybuchu.</p>

  <p class="tekst-glowny">&ndash;&nbsp;Słuchaj, ogarnąłem całą akcję. Kontakt z&nbsp;tym naziolem, ciebie i&nbsp;Mariusza, tłumacza… Po wszystkim puściłem z&nbsp;dymem tę ruderę. &ndash; Wskazał na ruinę schroniska. &ndash; A&nbsp;ty miałeś tylko pozbyć się pręta i&nbsp;zamurować ciało Niemca w&nbsp;hotelu, tak jak tłumacz radził! &ndash; wysyczał przez zęby.</p>

  <p class="tekst-glowny">Rafał wyciągnął papierosa. W&nbsp;tym momencie zerwał się jednak silny wiatr, który spływał po gołych kamienistych zboczach Śnieżki, a&nbsp;następnie z&nbsp;głośnym przeciągłym świstem wpadał między kosodrzewinę. Kilka razy naciskał spust zapalniczki, nim wreszcie udało mu się odpalić.</p>

  <p class="tekst-glowny">&ndash;&nbsp;Wyobraźmy sobie teraz taką sytuację: przychodzi do ciebie policja. Puk, puk, panie Rafale, mamy pana odciski na narzędziu zbrodni. &ndash; Szef znienacka wyciągnął z&nbsp;kieszeni latarkę i&nbsp;poświecił mu nią w&nbsp;oczy. &ndash; I&nbsp;co wtedy powiesz?</p>

  <p class="tekst-glowny">&ndash;&nbsp;Ja… &ndash; Zapolski zaczął się jąkać. &ndash; Kurde no, nie wiem. Na Mariusza zrzucę winę, on i&nbsp;tak już nie żyje.</p>

  <p class="tekst-glowny">&ndash;&nbsp;A&nbsp;jak zapytają, czy Mariusz sam to wszystko zrobił, to co wtedy, nie wsypiesz mnie?</p>

  <p class="tekst-glowny">&ndash;&nbsp;No gdzie ja bym, szefa? Nigdy! &ndash; zarzekał się.</p>

  <p class="tekst-glowny">&ndash;&nbsp;Mamy problem, Rafałek. Bo dla mnie nie brzmisz zbyt przekonująco &ndash; stwierdził ze stoickim spokojem mężczyzna. W&nbsp;międzyczasie w&nbsp;jego drugiej ręce pojawił się jakiś przedmiot, ale Rafał nie był w&nbsp;stanie go dostrzec, oślepiony latarką.</p>

  <p class="tekst-glowny">&ndash;&nbsp;Ale przecież szef może na mnie liczyć…</p>

  <p class="tekst-glowny">Kliknął odbezpieczany pistolet, a&nbsp;ułamek sekundy później rozległ się huk wystrzału.</p>

  <p class="tekst-glowny">Jego echo odbiło się kilkakrotnie od ścian Kotła Łomniczki, słabnąc z&nbsp;każdym odbiciem, aż w&nbsp;końcu rozpłynęło się w&nbsp;ciemności. Góry, spowite płaszczem nocy, pozostały niewzruszone. Ich sen był głęboki, kamienny, nie do zakłócenia aż do świtu.</p>

  <p class="tekst-glowny">Inaczej zareagowali mieszkańcy lasu. Natychmiast pojęli, że w&nbsp;Karkonoszach po raz kolejny doszło do morderstwa. Tuż po strzale dał się słyszeć szelest łamanych gałęzi &ndash; przerażona sarna wyskoczyła spomiędzy kosodrzewiny, jednym susem przecięła górski szlak i&nbsp;pognała w&nbsp;stronę lasu. W&nbsp;jej ślady ruszyły kolejne dwie. Z&nbsp;rosnącej tuż obok jarzębiny zerwało się stado ptaków, a&nbsp;z&nbsp;oddali dobiegło upiorne pohukiwanie sowy.</p>

  <p class="tekst-glowny">Zwierzęta jeszcze przez pewien czas przekazywały sobie wiadomość o&nbsp;intruzie, który zakłócił ich spokój. Dopiero gdy oddaliły się od mordercy i&nbsp;instynktownie znów poczuły się bezpieczne, wszystko ucichło. Tylko wiatr, jakby nieświadom tego, co właśnie się wydarzyło, wciąż próbował nakłonić wszystkie napotykane po drodze drzewa do swojego mrocznego, nocnego tańca.</p>

  <p class="tytul-podrozdzialu-1-swiatlo-gora">Karpacz, 6 lipca 2008</p>

  <p class="tekst-glowny-1-akapit">Pukanie do drzwi sprawiło, że Wilczur niemal podskoczył na krześle.</p>

  <p class="tekst-glowny">&ndash;&nbsp;Chwileczkę! &ndash; krzyknął, po czym drżącą dłonią spisał na czystej stronie w&nbsp;notatniku pierwszych kilka cyfr numeru IP komputera, które wyświetlały się przy koncie Starego Górala.</p>

  <p class="tekst-glowny">Zaraz potem podszedł do drzwi i&nbsp;otworzył niepewnie.</p>

  <p class="tekst-glowny">&ndash;&nbsp;Ktoś do pana przyszedł. &ndash; Właściciel pensjonatu wyglądał na przejętego.</p>

  <p class="tekst-glowny">&ndash;&nbsp;Do mnie?</p>

  <p class="tekst-glowny">&ndash;&nbsp;Tak. Powiedział, że szuka Tomasza Wilczura. Żądał podania numeru pokoju, ale ja… Nie chciałem tak od razu, wolałem pana uprzedzić.</p>

  <p class="tekst-glowny">&ndash;&nbsp;Mówił, w&nbsp;jakiej sprawie?</p>

  <p class="tekst-glowny">&ndash;&nbsp;Nie, tylko że pilna. Czeka przed wejściem.</p>

  <p class="tekst-glowny">&ndash;&nbsp;No dobrze, już idę. &ndash; Tomek bezradnie rozłożył ręce.</p>

  <p class="tekst-glowny">Przed drzwiami do pensjonatu rzeczywiście czekał mężczyzna. Miał na sobie czarną skórzaną kurtkę i&nbsp;okulary przeciwsłoneczne, które nijak pasowały do wciąż pochmurnej aury. Stał oparty o&nbsp;brudny, szary samochód i&nbsp;palił papierosa w&nbsp;milczeniu.</p>

  <p class="tekst-glowny">&ndash;&nbsp;Pan mnie szukał?</p>

  <p class="tekst-glowny">&ndash;&nbsp;Ja.</p>

  <p class="tekst-glowny">&ndash;&nbsp;Jestem zatem.</p>

  <p class="tekst-glowny">&ndash;&nbsp;Widzę.</p>

  <p class="tekst-glowny">&ndash;&nbsp;Mogę się więc dowiedzieć, o&nbsp;co chodzi? &ndash; rzucił Tomek i&nbsp;zatrzymał się w&nbsp;pół kroku. Coś z&nbsp;tamtym facetem było nie w&nbsp;porządku.</p>

  <p class="tekst-glowny">Mężczyzna zauważył jego wahanie.</p>

  <p class="tekst-glowny">&ndash;&nbsp;Podejdź pan bliżej, nie będę się przecież darł na pół Karpacza.</p>

  <p class="tekst-glowny">&ndash;&nbsp;Ale ja nie mam żadnych tajemnic. Może pan krzyczeć.</p>

  <p class="tekst-glowny">&ndash;&nbsp;Już na dzień dobry jeszcze bardziej chcesz mnie pan wkurwić? &ndash; wycedził tamten przez zęby poirytowany i&nbsp;wyciągnął spod kurtki policyjną blachę.</p>

  <p class="tekst-glowny">Zaskoczony Wilczur podszedł niepewnie.</p>

  <p class="tekst-glowny">&ndash;&nbsp;Komisarz Włodzimierz Chmielewski, komenda w&nbsp;Jeleniej Górze. &ndash; Ubrany po cywilnemu funkcjonariusz podrapał się po wąsie. &ndash; Śledztwa się zachciało, jak słyszałem?</p>

  <p class="tekst-glowny">&ndash;&nbsp;Nie rozumiem?</p>

  <p class="tekst-glowny">&ndash;&nbsp;Z&nbsp;tego, co mi doniesiono, węszy pan. Tu i&nbsp;tam.</p>

  <p class="tekst-glowny">&ndash;&nbsp;Ach. &ndash; Wilczur uśmiechnął się przelotnie. &ndash; Chodzi panu o&nbsp;ten głupi artykuł z&nbsp;„Naszej Jeleniej Góry”?</p>

  <p class="tekst-glowny">&ndash;&nbsp;Nie, kurwa. Chodzi mi o&nbsp;to, że węszy pan na własną rękę, w&nbsp;dodatku przy bardzo niebezpiecznej sprawie. Dwie osoby już zginęły, nie wiadomo, co będzie dalej. Jedyny pewnik jest taki, że sprawca to bezwzględny, wyrachowany, a&nbsp;jednocześnie bardzo sprytny i&nbsp;doświadczony człowiek.</p>

  <p class="tekst-glowny">&ndash;&nbsp;Rozumiem, że wiecie już, kto to?</p>

  <p class="tekst-glowny">&ndash;&nbsp;Chyba nie myśli pan, że zdradzę tajemnicę śledztwa?</p>

  <p class="tekst-glowny">&ndash;&nbsp;Nic nie myślę.</p>

  <p class="tekst-glowny">&ndash;&nbsp;I&nbsp;słusznie… &ndash; Chmielewski znów podrapał się po wąsie. &ndash; Bo od myślenia to jest policja. I&nbsp;ta policja radzi panu teraz, żeby się pan nie wpierdalał tam, gdzie nie trzeba. Chyba, że chcesz pan być kolejnym, który oberwie kulkę w&nbsp;łeb, a&nbsp;potem zostanie znaleziony na szlaku w&nbsp;górach?</p>

  <p class="tekst-glowny">&ndash;&nbsp;Czy to groźba?</p>

  <p class="tekst-glowny">&ndash;&nbsp;W&nbsp;żadnym wypadku. Ostrzeżenie, z&nbsp;przyjacielskiej troski. Książki ładne pan pisze. I&nbsp;proszę tym się dalej zajmować, a&nbsp;nie mi tu sensacji szukać.</p>

  <p class="tekst-glowny">&ndash;&nbsp;Ja nie szukam sensacji.</p>

  <p class="tekst-glowny">&ndash;&nbsp;To czego?</p>

  <p class="tekst-glowny">&ndash;&nbsp;Prawdy.</p>

  <p class="tekst-glowny">Chmielewski się zaśmiał.</p>

  <p class="tekst-glowny">&ndash;&nbsp;Podoba mi się to poczucie humoru. A&nbsp;do czego jest panu ta prawda potrzebna?</p>

  <p class="tekst-glowny">&ndash;&nbsp;Chcę oczyścić z&nbsp;zarzutów znajomego, Jacka Węglorza.</p>

  <p class="tekst-glowny">&ndash;&nbsp;Ach, o&nbsp;to chodzi… Niepotrzebnie się pan kłopocze, Węglorz nie ma przecież postawionych żadnych zarzutów. Był tylko raz przesłuchany, w&nbsp;charakterze świadka, nic poza tym.</p>

  <p class="tekst-glowny">&ndash;&nbsp;Pan, widzę, również ma wyrafinowane poczucie humoru. &ndash; Wilczur się nastroszył.</p>

  <p class="tekst-glowny">&ndash;&nbsp;Dlaczego niby?</p>

  <p class="tekst-glowny">&ndash;&nbsp;Przy każdym przesłuchaniu na waszej komendzie rutynowo lejecie świadka po mordzie i&nbsp;straszycie tak, że potem ten usiłuje popełnić samobójstwo?</p>

  <p class="tekst-glowny">Chmielewski już otwierał usta, żeby coś odparować, po czym zamarł. Wyglądało na to, że Wilczur trafił celnie.</p>

  <p class="tekst-glowny">&ndash;&nbsp;Nie było mnie przy tym &ndash; wycedził wreszcie. &ndash; Tamtego funkcjonariusza pewnie odrobinę poniosło.</p>

  <p class="tekst-glowny">&ndash;&nbsp;Odrobinę, kurwa? &ndash; Wilczurowi puściły nerwy. &ndash; Człowiek prawie sobie życie odebrał!</p>

  <p class="tekst-glowny">Chmielewski znowu milczał przez dłuższą chwilę.</p>

  <p class="tekst-glowny">&ndash;&nbsp;Powiem tak: Węglorz może złożyć w&nbsp;tej sprawie zawiadomienie. Widziałem nagranie z&nbsp;przesłuchania i, między nami, to nie powinno było tak wyglądać. Ale mówię to panu prywatnie, jako człowiek. A&nbsp;jako funkcjonariusz nie mam i&nbsp;nie będę miał w&nbsp;tej sprawie nic do powiedzenia. Jak już panu tłumaczyłem, nie tylko nie ja przesłuchiwałem, ale też nawet mnie przy tym nie było. A&nbsp;od oceny pracy mojego kolegi są jego przełożeni i&nbsp;prokurator. Nie ja.</p>

  <p class="tekst-glowny">&ndash;&nbsp;Rozumiem. Problem tylko jest taki, że Węglorz nie pamięta, kto go przesłuchiwał i&nbsp;uderzył. Jak nazywał się ten policjant?</p>

  <p class="tekst-glowny">Chmielewski zagryzł dolną wargę.</p>

  <p class="tekst-glowny">&ndash;&nbsp;Nie powinienem…</p>

  <p class="tekst-glowny">&ndash;&nbsp;Dobra. &ndash; Wilczur nadal był zirytowany. &ndash; Niech się pan zastanowi, panie komisarzu, czy mój znajomy powinien był myśleć o&nbsp;odebraniu sobie życia przez was, czy raczej pan powinien mi pomóc. A&nbsp;ja zaraz wrócę.</p>

  <p class="tekst-glowny">&ndash;&nbsp;Halo, nie skończyłem! &ndash; uniósł się Chmielewski.</p>

  <p class="tekst-glowny">&ndash;&nbsp;<span class="tytul-dziela">Zaraz</span> wrócę &ndash; warknął Wilczur raz jeszcze i&nbsp;pognał do pensjonatu. Po chwili był już z&nbsp;powrotem. W&nbsp;ręce trzymał notes i&nbsp;długopis.</p>

  <p class="tekst-glowny">&ndash;&nbsp;Namyślił się pan, jak nazywał się tamten przesłuchujący?</p>

  <p class="tekst-glowny">&ndash;&nbsp;Jaworski Bernard.</p>

  <p class="tekst-glowny">Tomek szybko zapisał dane policjanta.</p>

  <p class="tekst-glowny">&ndash;&nbsp;Dziękuję. Przyzwoity z&nbsp;pana człowiek jednak. Choć nie wygląda pan.</p>

  <p class="tekst-glowny">Chmielewski tylko się zaśmiał.</p>

  <p class="tekst-glowny">&ndash;&nbsp;Ja się zatem od razu odwdzięczę, nie lubię mieć długów. &ndash; Wilczur otworzył zeszyt. &ndash; To początek numeru IP, proszę sobie spisać.</p>

  <p class="tekst-glowny">Chmielewski zmarszczył brwi.</p>

  <p class="tekst-glowny">&ndash;&nbsp;A&nbsp;czyje to?</p>

  <p class="tekst-glowny">&ndash;&nbsp;Moim zdaniem mordercy Rafała Zapolskiego i&nbsp;Mariusza Traczyka.</p>

  <p class="tekst-glowny">&ndash;&nbsp;Słucham? Skąd taki pomysł?</p>

  <p class="tekst-glowny">&ndash;&nbsp;W&nbsp;telegraficznym skrócie: sądzę, że w&nbsp;zabójstwie Mohla w&nbsp;dziewięćdziesiątym drugim brało udział kilka osób. Przynajmniej dwie spośród nich były od brudnej, fizycznej roboty, Traczyk i&nbsp;Zapolski właśnie. Akcję koordynował jednak ktoś dużo sprytniejszy. Gdy ciało zostało znalezione, ten główny poczuł się zagrożony, więc sprzątnął swoich karków. Może się bał, że go wsypią? Albo już zaczęli rozpuszczać plotki? Zażądali kasy za dalsze milczenie?</p>

  <p class="tekst-glowny">&ndash;&nbsp;Teoretycznie ma to sens.</p>

  <p class="tekst-glowny">&ndash;&nbsp;Praktycznie też. Kilka dni temu na „Naszej Jeleniej Górze” ktoś założył konto i&nbsp;nazwał się tam Stary Góral. Początek IP już podałem, nick też proszę sobie zapisać. Na kilka godzin przed pojawieniem się oficjalnej informacji o&nbsp;odnalezieniu ciała Mohla ten ktoś zaczął siać zamęt na forum, pisząc o&nbsp;zwłokach odkrytych w&nbsp;hotelu. Od trzydziestego czerwca niemal codziennie komentuje wszystkie związane z&nbsp;tą sprawą artykuły, wypisuje różne bezsensowne teorie, które czasem nawet zupełnie się nawzajem wykluczają. Regularnie rzuca podejrzenia na różne osoby.</p>

  <p class="tekst-glowny">&ndash;&nbsp;Ech, takich świrów jest na pęczki, wie pan o&nbsp;tym na pewno.</p>

  <p class="tekst-glowny">&ndash;&nbsp;Tak, ale ja wczytuję się bardzo uważnie w&nbsp;jego słowa, obserwuję jego reakcje na komentarze innych internautów. W&nbsp;mojej opinii te sprzeczne teorie, które sieje, to nie jest wynik jego obłąkania czy głupoty, tylko bardzo dobrze przemyślane postępowanie wedle określonej strategii. On ma na celu mylić tropy.</p>

  <p class="tekst-glowny">&ndash;&nbsp;Czyje niby tropy? Bo przecież nie policji. Jaki śledczy opierałby kierunki śledztwa na anonimowych doniesieniach z&nbsp;internetu?</p>

  <p class="tekst-glowny">&ndash;&nbsp;Policji nie, ale zwykłych ludzi owszem. Ktoś przeczyta, poda dalej, kto inny powtórzy, ten czy tamten uwierzy. Zaczną się rodzić plotki. Ci, którzy uwierzą, będą je, świadomie lub nie, ubarwiać. I&nbsp;zrobi się niezłe bagno. A&nbsp;to jest na rękę tylko jednej osobie: prawdziwemu mordercy. Dlatego uważam, że ten, kto podaje się za Starego Górala, to zabójca albo ktoś z&nbsp;jego najbliższego otoczenia, komu zlecił brudną robotę w&nbsp;internecie.</p>

  <p class="tekst-glowny">&ndash;&nbsp;Dobra, sprawdzę. &ndash; Chmielewski westchnął, wyciągnął notes i&nbsp;przepisał ciąg cyfr i&nbsp;nick podyktowany przez Wilczura, po czym podrapał się po wąsie po raz kolejny. &ndash; W&nbsp;porządku, ja też mam swoje teorie, którymi, z&nbsp;wiadomych przyczyn, nie mogę się z&nbsp;panem podzielić. Ale przyznaję, zaintrygował mnie pan swoimi hipotezami. Dlaczego zatem, pana zdaniem, ktoś wykończył Mohla te kilkanaście lat temu?</p>

  <p class="tekst-glowny">&ndash;&nbsp;Nie mam pojęcia. Ale to akurat średnio mnie interesuje.</p>

  <p class="tekst-glowny">&ndash;&nbsp;To co pana interesuje?</p>

  <p class="tekst-glowny">&ndash;&nbsp;Oczyszczenie z&nbsp;zarzutów niewinnego faceta, mówiłem już.</p>

  <p class="tekst-glowny">&ndash;&nbsp;A&nbsp;ja mówiłem, że on nie ma żadnych zarzutów.</p>

  <p class="tekst-glowny">&ndash;&nbsp;Sprawca będzie próbował go wrobić, czuję to. Jacek to dobry człowiek, ale jednocześnie naiwny i&nbsp;łatwowierny. Był już kiedyś ze sprawą Mohla kojarzony, nietrudno będzie znowu zainteresować nim policję. W&nbsp;sumie nawet już się to udało.</p>

  <p class="tekst-glowny">&ndash;&nbsp;Mówiłem już, że ja nie mam…</p>

  <p class="tekst-glowny">&ndash;&nbsp;…z&nbsp;tym nic wspólnego. Wiem. Coś jeszcze chce mi pan powiedzieć?</p>

  <p class="tekst-glowny">&ndash;&nbsp;Nie. Proszę na siebie uważać. &ndash; Komisarz odwrócił się w&nbsp;stronę samochodu, po czym jeszcze raz spojrzał na odchodzącego Wilczura i&nbsp;się zawahał. &ndash; Czekaj pan!</p>

  <p class="tekst-glowny">Tomek zatrzymał się w&nbsp;pół kroku.</p>

  <p class="tekst-glowny">Chmielewski wygrzebał z&nbsp;kieszeni wizytówkę, na której nie było wydrukowane nic poza numerem telefonu. Podał ją Wilczurowi.</p>

  <p class="tekst-glowny">&ndash;&nbsp;To moja prywatna komórka.</p>

  <p class="tekst-glowny">&ndash;&nbsp;Po co mi pan ją daje?</p>

  <p class="tekst-glowny">&ndash;&nbsp;To jest naprawdę dziwna sprawa. Również mi się wydaje, że ktoś próbuje dyskretnie wpływać na policję. Umówmy się zatem, że jakby coś się działo, jeśli wpadnie pan jeszcze na jakieś ciekawe IP, albo nie wiem, gdyby ktoś chciał coś od Węglorza, to niech pan do mnie śmiało dzwoni. Ale tylko do mnie, rozumiemy się?</p>

  <p class="tekst-glowny">&ndash;&nbsp;Dziękuję.</p>

  <p class="tekst-glowny">&ndash;&nbsp;I&nbsp;niech Węglorz zgłosi zawiadomienie w&nbsp;sprawie tego przesłuchania. Koniecznie. Ja go do tego nie przekonam, on już na pewno policjantowi nigdy nie zaufa, ale może panu się uda.</p>

  <p class="tekst-glowny">&ndash;&nbsp;Myśleliśmy już o&nbsp;tym. Ale nie wiem, czy to ma sens. Wie pan chyba najlepiej, jak to bywa z&nbsp;niewygodnymi nagraniami z&nbsp;przesłuchań. &ndash; Głos Wilczura brzmiał oskarżycielsko. &ndash; Znając życie, Jacek złoży doniesienie i&nbsp;zaraz się okaże, że tego dnia akurat kamera była zepsuta. Albo zapisy zniknęły z&nbsp;dysków na komendzie. A&nbsp;potem jeszcze będzie szykanowany przez policjantów, którzy przecież staną za kolegą murem. I&nbsp;co wtedy?</p>

  <p class="tekst-glowny">&ndash;&nbsp;Wtedy zadzwoni pan do mnie.</p>

  <p class="tekst-glowny">&ndash;&nbsp;Co to niby da?</p>

  <p class="tekst-glowny">&ndash;&nbsp;Jeśli ten czarny scenariusz się potwierdzi, choć mam głęboką nadzieję, że nie, to jakoś dyskretnie wam pomogę.</p>

  <p class="tekst-glowny">&ndash;&nbsp;Jak niby?</p>

  <p class="tekst-glowny">&ndash;&nbsp;Mam kopię nagrania.</p>
</div>


<div class="t-p" id="calibre_link-17">
  <h1 title="Rozdział XIV. Kwestia zaufania" class="toc"><a href="#calibre_link-66" class="calibre5"><img alt="" src="images/000002.jpg" class="calibre4" /></a><a href="#calibre_link-66" class="calibre5"><br class="calibre6" /></a><a href="#calibre_link-66" class="calibre5">Rozdział XIV. Kwestia zaufania</a></h1>

  <p class="tekst-glowny-1-akapit">LADY MAKBET:</p>

  <p class="tekst-glowny-1-akapit">Nie wolno nam tak myśleć o&nbsp;tych sprawach,</p>

  <p class="tekst-glowny-1-akapit">Bo zwariujemy oboje.</p>

  <p class="tekst-glowny-podpis-1-swiatlo-gora">William Shakespeare, <span class="tytul-dziela">Makbet</span><sup class="g2"><a href="#calibre_link-67" id="calibre_link-109" class="calibre7">28</a></sup></p>

  <p class="tytul-podrozdzialu-1-swiatlo-gora">Karpacz, 6 lipca 2008</p>

  <p class="tekst-glowny-1-akapit">Choć słońce zaszło dopiero chwilę wcześniej, w&nbsp;Karpaczu było już wyjątkowo ciemno. Wszystko za sprawą chmur, które &ndash; mimo że przestało padać kilka godzin temu &ndash; wciąż spowijały niebo nieprzeniknioną warstwą atramentowych plam.</p>

  <p class="tekst-glowny">Wilczur wygodniej rozsiadł się w&nbsp;krześle i&nbsp;zapalił lampkę przy biurku. Momentami wydawało mu się, że jest o&nbsp;krok od rozwiązania zagadki; chwilę później znów miał wrażenie, że utkwił w&nbsp;martwym punkcie albo że wątki, których tropem próbował podążać, nie mają tak naprawdę wielkiego znaczenia.</p>

  <p class="tekst-glowny">Obracał w&nbsp;dłoniach wizytówkę z&nbsp;numerem Włodzimierza Chmielewskiego. Postać komisarza nie dawała mu spokoju. Czy rzeczywiście mężczyzna miał na tyle dużo odwagi i&nbsp;jednocześnie tak wysokie standardy moralne, że zaryzykowałby skopiowanie, a&nbsp;potem udostępnienie materiału obciążającego kolegę z&nbsp;pracy? A&nbsp;może nie wynikało to z&nbsp;chęci niesienia pomocy i&nbsp;uczynienia zadość sprawiedliwości, tylko z&nbsp;jakichś wewnętrznych rozgrywek toczących się wśród jeleniogórskich policjantów?</p>

  <p class="tekst-glowny">Włączył komputer, żeby sprawdzić forum „Naszej Jeleniej Góry” pod kątem nowej aktywności Starego Górala. W&nbsp;błyskawicznym tempie przerzucał kolejne artykuły &ndash; pierwszy tekst Pałasińskiego o&nbsp;zagadce hotelu Sanssouci, zaraz potem ten o&nbsp;kondolencjach z&nbsp;Niemiec i&nbsp;ten o&nbsp;śmierci Rafała Zapolskiego.</p>

  <p class="tekst-glowny">Wszędzie to samo &ndash; po komentarzach Starego Górala nie został najmniejszy ślad.</p>

  <p class="tekst-glowny">&ndash;&nbsp;Cholera jasna! &ndash; warknął Wilczur i&nbsp;uderzył pięścią w&nbsp;blat biurka.</p>

  <p class="tekst-glowny">Do końca dnia próbował wypisywać w&nbsp;notesie wszystko to, co zostało mu w&nbsp;pamięci z&nbsp;treści komentarzy Starego Górala &ndash; jego hipotezy o&nbsp;roli Zagórnego, o&nbsp;Węglorzu, wreszcie o&nbsp;samym Tomku. W&nbsp;wielu miejscach miał jednak luki w&nbsp;pamięci. Wszystko przez jego błędne poczucie, że zawsze przecież będzie mógł wrócić do tych komentarzy i&nbsp;przeanalizować je raz jeszcze.</p>

  <p class="tekst-glowny">Niestety, znów okazał się naiwny. Wszystko zaczynało się chrzanić.</p>

  <p class="tekst-glowny">Zrezygnowany zamknął notes, zgasił światło i&nbsp;poczłapał do łóżka. Mimo zmęczenia po całym dniu sen nie przychodził. Leżał nakryty po uszy, przewracając się z&nbsp;boku na bok, a&nbsp;myśli galopowały nieustannie, przybierając coraz bardziej niepokojące kształty. Im bardziej próbował nie poświęcać im uwagi, tym mocniej zaprzątały mu głowę. Nagle usłyszał bicie zegara ze świątyni Wang. Doliczył się dwudziestu trzech uderzeń.</p>

  <p class="tekst-glowny">Sen wciąż nie nadchodził.</p>

  <p class="tekst-glowny">Czy odsłaniając swoje karty przed Chmielewskim, popełnił błąd? „Oczywiście, że tak!” &ndash; zganił się w&nbsp;myślach. Uważał, że Węglorz bywa naiwny, a&nbsp;sam zachował się nie lepiej. Z&nbsp;drugiej strony, do kogo miał pójść? Zaufanie policjantowi z&nbsp;pozoru nie było przecież takie głupie. A&nbsp;jeśli… to Chmielewski tak naprawdę przesłuchiwał Jacka i&nbsp;przyjechał do Tomka tylko po to, żeby go wybadać i&nbsp;przy okazji wprowadzić w&nbsp;jego głowie jeszcze większy zamęt? Tak jak robił to… Stary Góral?</p>

  <p class="tekst-glowny">A&nbsp;może policjant nie tyle pozostawał w&nbsp;zmowie ze sprawcą, ile sam nim był? To przecież najlepiej tłumaczyłoby zniknięcie komentarzy niedługo po ich rozmowie.</p>

  <p class="tekst-glowny">Otworzył oczy, przez dłuższy czas wpatrywał się w&nbsp;sufit, po czym znów je zamknął. Narastający szum za oknem zwiastował ponowne nadciągnięcie nad miasto deszczu.</p>

  <p class="tekst-glowny">Telefon zawibrował. Tomek podniósł się na ręce i&nbsp;w&nbsp;ciemności wymacał komórkę na blacie nocnego stolika. Kto mógł dzwonić o&nbsp;tej porze?</p>

  <p class="tekst-glowny">&ndash;&nbsp;Cześć… &ndash; usłyszał w&nbsp;słuchawce Pałasińskiego. &ndash; Pewnie cię obudziłem…</p>

  <p class="tekst-glowny">Jego głos był dziwny, łamał się.</p>

  <p class="tekst-glowny">&ndash;&nbsp;W&nbsp;sumie to jeszcze nie spałem. Coś się stało?</p>

  <p class="tekst-glowny">&ndash;&nbsp;Nie… Znaczy się… Mógłbyś może po mnie przyjechać? Przepraszam, że dzwonię i&nbsp;zawracam ci głowę. Ale mój kumpel nie odbiera, a&nbsp;nie mam przy sobie pieniędzy na taksówkę.</p>

  <p class="tekst-glowny">Czy Tomkowi tylko się wydawało, czy mężczyzna płakał?</p>

  <p class="tekst-glowny">&ndash;&nbsp;Mogę podjechać. &ndash; Wilczur nie zastanawiał się długo. &ndash; Gdzie jesteś?</p>

  <p class="tekst-glowny">&ndash;&nbsp;W&nbsp;szpitalu, w&nbsp;Jeleniej Górze.</p>

  <p class="tekst-glowny">&ndash;&nbsp;Co się stało?! &ndash; Tomek poczuł, jak tętno mu przyspiesza.</p>

  <p class="tekst-glowny">&ndash;&nbsp;Długa historia… Co ci mam powiedzieć, pobili mnie.</p>

  <p class="tekst-glowny">&ndash;&nbsp;Matko, kto?</p>

  <p class="tekst-glowny">&ndash;&nbsp;Nie wiem. W&nbsp;kominiarkach byli. Pod Sanssouci &ndash; urwał, wzdychając ciężko. &ndash; Boję się.</p>

  <p class="tekst-glowny">&ndash;&nbsp;Czekaj, ale co z&nbsp;policją? Nie przyjechał nikt do ciebie, żeby spisać zeznania?</p>

  <p class="tekst-glowny">&ndash;&nbsp;Nie no, byli tacy dwaj policjanci. To oni mnie z&nbsp;Karpacza tutaj, do szpitala, przywieźli. Ale niedługo potem sobie pojechali. A&nbsp;lekarze to wiesz, zszyli mi ranę, zbadali, że z&nbsp;głową niby wszystko w&nbsp;porządku, i&nbsp;kazali iść do domu, wyspać się. Problem tylko taki, że nie mam teraz za bardzo jak do tego domu wrócić.</p>

  <p class="tekst-glowny">&ndash;&nbsp;Jak to pojechali? Ale spisali zeznania?</p>

  <p class="tekst-glowny">&ndash;&nbsp;Niezupełnie.</p>

  <p class="tekst-glowny">&ndash;&nbsp;Co to ma znaczyć: niezupełnie?</p>

  <p class="tekst-glowny">&ndash;&nbsp;Bo ja ostatecznie… nie wniosłem zawiadomienia. A&nbsp;takie pobicie jest klasyfikowane jako uszczerbek na zdrowiu poniżej siedmiu dni, więc ściga się je tylko na wniosek pokrzywdzonego.</p>

  <p class="tekst-glowny">&ndash;&nbsp;I&nbsp;ty nie wniosłeś oskarżenia? Dlaczego?! Przecież sprawcy nie mogą pozostać bezkarni, Maciek!</p>

  <p class="tekst-glowny">&ndash;&nbsp;Zrozum, ja się domyślam, kto to zrobił i… Uwierz mi, to są naprawdę niebezpieczni ludzie. Mają wszędzie dojścia. Ja nie będę sam głowy nadstawiał. To mnie już przerosło. Koniec z&nbsp;artykułami o&nbsp;hotelu Sanssouci.</p>

  <p class="tekst-glowny">&ndash;&nbsp;Dobra, pogadamy, kiedy przyjadę. Już się zbieram, czekaj na mnie w&nbsp;szpitalu! Tylko nigdzie sam nie wychodź!</p>

  <p class="tytul-podrozdzialu-1-swiatlo-gora">Jelenia Góra, 6 lipca 2008</p>

  <p class="tekst-glowny-1-akapit">Dochodziła północ, gdy Tomek z&nbsp;piskiem opon zaparkował przed wejściem do jeleniogórskiego szpitala. Było tam zupełnie pusto, jeśli nie liczyć Maćka, który siedział na ławce koło przeszklonych drzwi. Obejmował się dłońmi za ramiona, jakby było mu zimno, i&nbsp;spoglądał na czubki własnych butów. Twarz miał nadal w&nbsp;kilku miejscach ubrudzoną skrzepniętą krwią, jego nos był cały siny, a&nbsp;lewy łuk brwiowy zasłaniał gruby opatrunek.</p>

  <p class="tekst-glowny">&ndash;&nbsp;Jestem, już jestem! Jechałem najszybciej, jak to było możliwe! &ndash; Tomek wyskoczył z&nbsp;samochodu. &ndash; Matko, co oni ci najlepszego zrobili!</p>

  <p class="tekst-glowny">&ndash;&nbsp;Ach… Szkoda gadać. &ndash; Pałasiński machnął ręką, siląc się na uśmiech. &ndash; Ale już wszystko dobrze. Najważniejsze, że nos jednak nie jest złamany, bo na myśl o&nbsp;jego nastawianiu robiło mi się słabo. I&nbsp;głowa też ponoć cała. Do wesela się zagoi, jak to mówią. Aparatu jest mi tylko bardzo szkoda.</p>

  <p class="tekst-glowny">&ndash;&nbsp;Co z&nbsp;nim? Uszkodził się?</p>

  <p class="tekst-glowny">&ndash;&nbsp;A&nbsp;gdzie tam, ukradli go ci, co mnie pobili. Próbowałem walczyć, ale ostatecznie zerwali mi go z&nbsp;szyi, kiedy już leżałem na chodniku. Aż mam otarcia na karku przez to.</p>

  <p class="tekst-glowny">&ndash;&nbsp;To straszne!</p>

  <p class="tekst-glowny">&ndash;&nbsp;Rzecz w&nbsp;tym, że miałem tam mnóstwo ważnych zdjęć. Głupek ze mnie, nie wszystkie zgrałem wcześniej na komputer. I&nbsp;teraz przepadły bezpowrotnie &ndash; wydukał i&nbsp;zrezygnowany zwiesił głowę.</p>

  <p class="tekst-glowny">&ndash;&nbsp;Jedziemy na policję. Musisz koniecznie złożyć zawiadomienie. Pobicie i&nbsp;jeszcze do tego kradzież!</p>

  <p class="tekst-glowny">&ndash;&nbsp;Przestań. &ndash; Dziennikarz się zirytował. &ndash; Policja przecież nic nie zrobi. Nie ufam im. Proszę, zabierz mnie po prostu do domu.</p>

  <p class="tekst-glowny">&ndash;&nbsp;Najpierw zawiadomienie.</p>

  <p class="tekst-glowny">&ndash;&nbsp;Człowieku &ndash; westchnął. &ndash; Nie mam siły jechać teraz na żadną policję. Jest środek nocy. Zresztą wyjdę na idiotę. W&nbsp;pierwszym odruchu po nich zadzwoniłem, to prawda. Przyjechali, przywieźli mnie do szpitala. Ale już wtedy wiedziałem, że to był zły pomysł, że lepiej byłoby nie mieszać w&nbsp;to policji, bo tylko biedy sobie napytam. Dzięki Bogu wyszło, że pobicie nie było na tyle poważne, żeby ścigać sprawcę z&nbsp;urzędu, i&nbsp;miałem szansę się wycofać. Jak teraz nagle znowu zmienię zdanie i&nbsp;pojadę na komendę, wezmą mnie za świra. Proszę cię, zabierz mnie do domu. A&nbsp;jak nie, to pieszo pójdę.</p>

  <p class="tytul-podrozdzialu-1-swiatlo-gora">Karpacz, 6 lipca 2008</p>

  <p class="tekst-glowny-1-akapit">Podczas jazdy nie zamienili ani słowa. Tomka gryzły wyrzuty sumienia, że pod szpitalem mógł zareagować zbyt ostro, dlatego teraz milczał, licząc, że Pałasiński pierwszy przerwie ciszę. Kilkakrotnie zerkał na niego ukradkiem, ale dziennikarz cały czas uparcie patrzył w&nbsp;okno, jakby czegoś się wstydził. W&nbsp;końcu rozluźnił szczęki, oparł głowę o&nbsp;szybę i&nbsp;zapadł w&nbsp;niespokojny sen.</p>

  <p class="tekst-glowny">Umysł Wilczura pracował na wysokich obrotach. Mijając pogrążone we śnie Mysłakowice i&nbsp;Miłków, cały czas zastanawiał się nad tym, jak mógłby pomóc zastraszonemu dziennikarzowi. Nic mądrego nie przychodziło mu jednak do głowy. Nim się spostrzegł, dotarli do Karpacza.</p>

  <p class="tekst-glowny">„Najlepsze miejsce na relaks i&nbsp;wyciszenie w&nbsp;całych Karkonoszach” &ndash; informował billboard przy wjeździe do miasta. Tomek uśmiechnął się kwaśno.</p>

  <p class="tekst-glowny">Pałasiński obudził się dopiero, gdy Wilczur parkował przed jego domem. Dziennikarz rozejrzał się, jakby nie miał pewności, gdzie się znajduje.</p>

  <p class="tekst-glowny">&ndash;&nbsp;Jesteśmy na miejscu &ndash; zakomunikował Tomek.</p>

  <p class="tekst-glowny">&ndash;&nbsp;Dziękuję. Bardzo mi pomogłeś.</p>

  <p class="tekst-glowny">&ndash;&nbsp;Proszę cię, przemyśl jeszcze swoją decyzję. Zastanawiałem się nad tym po drodze i&nbsp;wydaje mi się…</p>

  <p class="tekst-glowny">&ndash;&nbsp;Wiem! Nie musisz kończyć &ndash; przerwał mu stanowczo Maciek. &ndash; Pomyślę o&nbsp;tym, okej? Obiecuję. Wejdziesz się napić?</p>

  <p class="tekst-glowny">&ndash;&nbsp;Nie mogę, jestem przecież samochodem.</p>

  <p class="tekst-glowny">&ndash;&nbsp;Ach, no tak. &ndash; Pałasiński się zasmucił. &ndash; Ale poczekaj! Przecież możesz zostawić auto u&nbsp;mnie, pod domem. Do pensjonatu przejdziesz się pieszo, masz przecież niedaleko. A&nbsp;rano wrócisz po samochód.</p>

  <p class="tekst-glowny">Tomek się zawahał. Przed jego oczami zaczęła rysować się perspektywa wpatrywania w&nbsp;sufit przez kolejnych kilka godzin. Po tym, co przytrafiło się Pałasińskiemu, nie miał już nawet cienia wątpliwości: tej nocy nie zaśnie.</p>

  <p class="tekst-glowny">&ndash;&nbsp;Niech będzie &ndash; stwierdził wreszcie i&nbsp;wysiadł z&nbsp;samochodu.</p>

  <p class="tekst-glowny">Dom dziennikarza był niewielki, z&nbsp;pewnością poniemiecki. Weszli do przytulnego, ale mocno zabałaganionego salonu połączonego z&nbsp;kuchnią. Wszędzie walały się jakieś papiery, notatki i&nbsp;pootwierane książki &ndash; najwięcej było ich na biurku, wciśniętym w&nbsp;kąt między starym kaflowym piecem a&nbsp;wysokim regałem.</p>

  <p class="tekst-glowny">&ndash;&nbsp;Do wyboru mam tylko wódkę &ndash; zakomunikował Pałasiński z&nbsp;kuchni, drapiąc się po głowie, gdy już zrobił inspekcję lodówki i&nbsp;zamrażarki &ndash; albo czerwone wino.</p>

  <p class="tekst-glowny">&ndash; Dawaj to wino &ndash; odparł Tomek i&nbsp;wszedł w&nbsp;głąb salonu. Poczuł dochodzący skądś powiew chłodnego powietrza i&nbsp;nagle dostrzegł wybitą szybę w&nbsp;jednym z&nbsp;okien. Poniżej parapetu leżał niedbale zawinięty w&nbsp;papier kamień.</p>

  <p class="tekst-glowny">&ndash;&nbsp;Cholera! &ndash; syknął.</p>

  <p class="tekst-glowny">&ndash;&nbsp;Co się stało? &ndash; Nieświadomy jego odkrycia Pałasiński otwierał w&nbsp;kuchni butelkę.</p>

  <p class="tekst-glowny">&ndash;&nbsp;Szybę ktoś ci wybił.</p>

  <p class="tekst-glowny">&ndash;&nbsp;Co ty gadasz? &ndash; Dziennikarz przybiegł do salonu i&nbsp;omal nie wdepnął w&nbsp;rozbite szkło. &ndash; A&nbsp;niech to jasny szlag!</p>

  <p class="tekst-glowny">Od razu zauważył leżący wśród odłamków kamień &ndash; podniósł go z&nbsp;ziemi i&nbsp;rozłożył papier. Z&nbsp;zawiniątka wypadło na podłogę pudełko zapałek.</p>

  <p class="tekst-glowny-1-swiatlo-dol">Wilczura przeszedł dreszcz. Dom Pałasińskiego w&nbsp;większości był zbudowany z&nbsp;drewna. Spojrzał mu przez ramię. Ktoś, prawdopodobnie lewą ręką, zapisał na kartce drukowanymi literami:</p>

  <p class="tekst-glowny-wciety-1-akapit"><span class="tytul-dziela">ZOSTAW TEN TEMAT! CHYBA ŻE CHCESZ POŻEGNAĆ SIĘ Z&nbsp;DOMEM?</span></p>

  <p class="tekst-glowny-1-swiatlo-gora">Pałasiński westchnął.</p>

  <p class="tekst-glowny">&ndash;&nbsp;To ostrzeżenie i&nbsp;tak już nieaktualne. Zrezygnowałem z&nbsp;pisania o&nbsp;Sanssouci. &ndash; Postawił na stole dwa kieliszki. &ndash; Częstuj się, ja idę po miotłę.</p>

  <p class="tekst-glowny">Wilczur usiadł w&nbsp;głębokim, wysłużonym fotelu. W&nbsp;salonie panował dziwny półmrok, źródłem światła była jedynie stojąca na biurku lampka.</p>

  <p class="tekst-glowny">&ndash;&nbsp;Jesteś pewien, że…? &ndash; zaczął znowu, wskazując na leżący na stole papier.</p>

  <p class="tekst-glowny">&ndash;&nbsp;Tak. Nigdzie nie będę tego zgłaszał. Tomek, ty niczego nie rozumiesz! &ndash; zirytował się nagle Pałasiński. &ndash; Ty stąd możesz w&nbsp;każdej chwili wyjechać, a&nbsp;ja? Ja tu zostanę! Tutaj jest mój dom, życie, praca. Nie mam możliwości zniknąć ot tak, z&nbsp;dnia na dzień! Muszę więc zejść z&nbsp;drogi silniejszym, jeśli chcę przetrwać.</p>

  <p class="tekst-glowny">Jego twarz wyrażała ból człowieka, który dotychczas czuł się niezniszczalny, a&nbsp;teraz musiał pogodzić się z&nbsp;tym, że ktoś jednak zdołał go złamać.</p>

  <p class="tekst-glowny">&ndash;&nbsp;Myślisz, że kto to zrobił? &ndash; Wilczur upił łyk wina.</p>

  <p class="tekst-glowny">&ndash;&nbsp;Chuj jeden wie… Ja już nie mam siły nawet myśleć. Przez ostatnich parę dni grzebałem sporo w&nbsp;tym temacie. Rozmawiałem z&nbsp;różnymi ludźmi, zbierałem materiały. I&nbsp;im więcej w&nbsp;tym siedzę, tym mniej wiem.</p>

  <p class="tekst-glowny">&ndash;&nbsp;Może to ludzie Gąsienicy dają ci ostrzeżenie? &ndash; zasugerował Tomek. &ndash; Pamiętasz przecież, jak się wściekł, gdy zobaczył cię pod hotelem.</p>

  <p class="tekst-glowny">&ndash;&nbsp;Tak jak mówiłem, mam swoje przypuszczenia, ale nie zamierzam ich sprawdzać. Ktokolwiek to jest, nie wygląda, żeby miał jakiekolwiek skrupuły. I&nbsp;był skłonny do jakiejkolwiek dyskusji z&nbsp;użyciem innych argumentów niż te oparte na sile i&nbsp;zastraszaniu.</p>

  <p class="tekst-glowny">&ndash;&nbsp;Jak w&nbsp;ogóle doszło do tego pobicia? Mówiłeś, że to się zdarzyło w&nbsp;okolicach hotelu? Co tam robiłeś?</p>

  <p class="tekst-glowny">&ndash;&nbsp;Ach… &ndash; Pałasiński westchnął po raz kolejny. &ndash; Poszedłem pod wieczór zrobić kilka zdjęć Sanssouci do artykułu. Udało się nawet złapać parę niezłych ujęć. I&nbsp;wtedy naszła mnie głupia myśl… Zamiast wracać do domu przez miasto, zachciało mi się spaceru. Ruszyłem dalej Karkonoską, zamierzałem skręcić w&nbsp;Partyzantów i&nbsp;przejść przez las, minąć Dziki Potok i&nbsp;wyjść na Myśliwskiej, niedaleko mojego domu. Byłem już przy skrzyżowaniu, gdy nagle pojawił się samochód, skręcił na chodnik i&nbsp;zajechał mi drogę.</p>

  <p class="tekst-glowny">&ndash;&nbsp;Zapamiętałeś numery?</p>

  <p class="tekst-glowny">&ndash;&nbsp;Nie. &ndash; Pałasiński wydawał się zły na samego siebie. &ndash; Z&nbsp;auta wyskoczyło dwóch karków w&nbsp;kominiarkach. A&nbsp;dalej możesz już się domyślić: oberwałem po gębie. I&nbsp;w&nbsp;brzuch, aż się porzygałem. Wyrwali mi aparat, po czym odjechali z&nbsp;piskiem opon.</p>

  <p class="tekst-glowny">&ndash;&nbsp;Myślisz, że chodziło im tylko o&nbsp;to, żeby cię zastraszyć?</p>

  <p class="tekst-glowny">&ndash;&nbsp;Rabunek raczej nie był ich głównym celem. Ten aparat miał już parę lat, nie był szczególnie cenny. Jakby ktoś się na niego chciał połakomić, to może jakiś zwykły kieszonkowiec, ale nie dwóch karków w&nbsp;drogiej furze. Zresztą miałem przecież jeszcze portfel w&nbsp;kieszeni, a&nbsp;oni nawet do niej nie zajrzeli. Myślę, że chodziło im wyłącznie o&nbsp;to, żebym wreszcie zaczął się bać i&nbsp;zrezygnował z&nbsp;tego tematu.</p>

  <p class="tekst-glowny">&ndash;&nbsp;A&nbsp;może chodziło o&nbsp;sam aparat? Miałeś na nim coś bardzo ważnego? Coś, co mogło kogoś obciążać?</p>

  <p class="tekst-glowny">Pałasiński się zamyślił.</p>

  <p class="tekst-glowny">&ndash;&nbsp;Jeśli tak, to nie miałem tej świadomości. Owszem, od kiedy znaleziono zwłoki Mohla, fotografuję hotel co jakiś czas, ale nie wiem, czy uwieczniłem tam coś, co rzeczywiście miałoby jakąkolwiek wartość w&nbsp;śledztwie. Ot, trochę zdjęć trwającego remontu, parę ujęć Gąsienicy przed budynkiem, te swastyki na szubienicach, które ktoś namalował nocą przy wejściu, jakieś zbliżenia detali fasady. Sam już nie wiem. &ndash; Opróżnił kieliszek duszkiem. &ndash; A&nbsp;jak twoje poszukiwania? Udało ci się ustalić coś w&nbsp;sprawie Węglorza?</p>

  <p class="tekst-glowny">&ndash;&nbsp;Byliśmy u&nbsp;niego z&nbsp;Maksem w&nbsp;szpitalu. Wiesz, że został pobity przez policjanta, który go przesłuchiwał?</p>

  <p class="tekst-glowny">&ndash;&nbsp;A&nbsp;to skurwiel! &ndash; Pałasiński aż się napiął, ale po chwili na jego twarzy znów pojawiła się rezygnacja. &ndash; Pewnie jeszcze wczoraj rzuciłbym się na ten temat, żeby materiał z&nbsp;tego zrobić, ale dzisiaj… Wybacz, nie dam rady.</p>

  <p class="tekst-glowny">Napełnił kieliszki po same brzegi i&nbsp;odłożył na stół opróżnioną butelkę.</p>

  <p class="tekst-glowny">&ndash;&nbsp;Nie oczekuję przecież tego od ciebie, zwłaszcza po stresie, który sam musisz teraz przeżywać. Poradzę sobie jakoś z&nbsp;pomocą Maksa. Trochę już udało się nam ustalić. Na przykład wiemy już, dlaczego w&nbsp;dziewięćdziesiątym drugim Węglorz zaatakował Mohla na spotkaniu. W&nbsp;czasie wojny w&nbsp;Sanssouci odbyła się konferencja antyżydowska, dyskutowano na niej, jak wyjaśnić światu, że Holokaust był jedynym słusznym rozwiązaniem…</p>

  <p class="tekst-glowny">&ndash;&nbsp;Nigdy o&nbsp;tym nie słyszałem!</p>

  <p class="tekst-glowny">&ndash;&nbsp;Bo nie opisano tego dotychczas w&nbsp;żadnej książce, wyobraź sobie! Ale istnieją dokumenty, które to potwierdzają. Węglorz trafił na nie przez przypadek wiele lat temu. &ndash; Tomek upił łyk wina i&nbsp;poczuł, że robi się senny. &ndash; Jackowi udało się nawet prześledzić losy części uczestników konferencji. Oczywiście, jak zwykle w&nbsp;takich sprawach, praktycznie nikogo nie osądzono, tylko jedna osoba dostała jakiś śmieszny wyrok. Węglorz dotarł do sprawozdania z&nbsp;konferencji, Mohl brał w&nbsp;niej udział.</p>

  <p class="tekst-glowny">Pałasiński aż otworzył usta ze zdziwienia.</p>

  <p class="tekst-glowny">&ndash;&nbsp;Taki wielki dyplomata, no proszę! A&nbsp;niemieckie ministerstwo nekrolog dla upamiętnienia zamieściło! &ndash; Napił się. &ndash; Widziałeś mój artykuł na ten temat?</p>

  <p class="tekst-glowny">&ndash;&nbsp;Tak. Wciąż się zastanawiam, dlaczego Mohl przyjechał tu w&nbsp;dziewięćdziesiątym drugim, bo to, że spotkanie autorskie nie było prawdziwym celem, jest dla mnie oczywiste.</p>

  <p class="tekst-glowny">&ndash;&nbsp;No tak, dla mnie też. A&nbsp;masz jakiś pomysł, co naprawdę mogło go tu sprowadzić? &ndash; Pałasiński wydawał się żywo zainteresowany tematem, tak jakby dziennikarska potrzeba dochodzenia do prawdy znów brała górę nad lękiem wywołanym wydarzeniami minionego wieczoru.</p>

  <p class="tekst-glowny">&ndash;&nbsp;Niestety, ale nie. Wciąż nie mam też pojęcia, kto mógł go zabić i&nbsp;dlaczego. Bo w&nbsp;to, że Węglorz postanowił na własną rękę wymierzać po latach sprawiedliwość, nigdy nie uwierzę. &ndash; Zamyślił się. &ndash; Może wasz burmistrz budzi trochę moich podejrzeń? Ale to wciąż za mało.</p>

  <p class="tekst-glowny">&ndash;&nbsp;Rozumiem, przykro mi. Miałem nadzieję, że tobie albo mnie uda się wpaść na właściwy trop i&nbsp;doprowadzić tę śmierdzącą sprawę do finału. Bo na policję, moim zdaniem, nie ma co liczyć.</p>

  <p class="tekst-glowny">&ndash;&nbsp;Nie ma. &ndash; Wilczur nie chciał jeszcze przyznawać się do rozmowy z&nbsp;komisarzem Chmielewskim i&nbsp;konsekwencji tego spotkania. Było mu wstyd, że dał się podejść. &ndash; Myślisz, że ofiar będzie więcej? I&nbsp;że to się łączy ze sprawą Mohla?</p>

  <p class="tekst-glowny">&ndash;&nbsp;Mam poczucie, że to są dwie niepowiązane sprawy, ale nie potrafię ci tego jakoś mądrze uzasadnić. Intuicja po prostu tak mi podpowiada. A&nbsp;czy będą kolejni? &ndash; westchnął Maciek. &ndash; Nie mam pojęcia, Tomek. Jedno tylko jest pewne: dla Karpacza pod kątem ruchu turystycznego to będzie najgorszy sezon od wielu, wielu lat. I&nbsp;jeśli dojdzie do następnej zbrodni, to ta sprawa może położyć się cieniem także na kolejnych sezonach. Dla naszego miasta taki scenariusz to jeden wielki pieprzony dramat &ndash; dodał i&nbsp;spojrzał na wybite okno. Posmutniał jeszcze bardziej.</p>

  <p class="tekst-glowny">Zapadła cisza. Dopiero wtedy usłyszeli dźwięk deszczu, który po raz kolejny tej nocy postanowił przejść do natarcia.</p>

  <p class="tekst-glowny">&ndash;&nbsp;Muszę jakoś zasłonić to okno, bo jak dalej będzie tak padać, to naleje mi się do środka &ndash; westchnął Pałasiński i&nbsp;poszedł do kuchni po taśmę klejącą.</p>

  <p class="tekst-glowny">W&nbsp;tym momencie z&nbsp;piętra domu dało się słyszeć dziwny dźwięk &ndash; jakby ktoś upuścił coś ciężkiego na ziemię. Tomek odruchowo zerwał się z&nbsp;fotela.</p>

  <p class="tekst-glowny">&ndash;&nbsp;Ktoś chyba jest na górze &ndash; zawyrokował, z&nbsp;niepokojem spoglądając na Pałasińskiego. Przez twarz dziennikarza przebiegł niejasny grymas.</p>

  <p class="tekst-glowny">&ndash;&nbsp;No… Coś ty &ndash; odparł. Jego głos wydawał się dziwnie spokojny. &ndash; Ten dom tak ma, że prowadzi własne nocne życie. Zwłaszcza gdy po kilku upalnych i&nbsp;suchych dniach przychodzi załamanie pogody. Nie przejmuj się tym.</p>

  <p class="tekst-glowny">Rozłożył worek na śmieci i&nbsp;zaczął przyklejać go kawałkami taśmy do pozostających w&nbsp;okiennej ramie fragmentów wybitej szyby.</p>

  <p class="tekst-glowny">Coś ponownie stuknęło, jakby na piętrze przewrócił się jakiś przedmiot. Dźwięk był już jednak na tyle głośny, że nie dało się tego zrzucić na karb odgłosów wydawanych przez nawet najbardziej stary i&nbsp;głośny dom.</p>

  <p class="tekst-glowny">&ndash;&nbsp;Pójdę chyba jednak to sprawdzić. Zostań tutaj &ndash; zakomenderował Pałasiński i&nbsp;nie czekając na reakcję Tomka, ruszył z&nbsp;salonu schodami na górę.</p>

  <p class="tekst-glowny">Wilczur zamarł, nasłuchując. Poza szumem deszczu i&nbsp;krokami dziennikarza nie zarejestrował jednak żadnych innych odgłosów. Po chwili coś na piętrze trzasnęło.</p>

  <p class="tekst-glowny">&ndash;&nbsp;Okno zostawiłem w&nbsp;sypialni niezamknięte! &ndash; krzyknął z&nbsp;góry Pałasiński. Zaraz też pojawił się z&nbsp;powrotem u&nbsp;szczytu schodów. &ndash; Wiatr je otworzył na oścież i&nbsp;parę książek spadło z&nbsp;parapetu.</p>

  <p class="tekst-glowny">Wilczur usiadł z&nbsp;powrotem, wciąż jednak czuł się dziwnie niespokojny, Maciek tymczasem wrócił do zabezpieczania okna.</p>

  <p class="tekst-glowny">&ndash;&nbsp;A&nbsp;wiesz może, kiedy jest pogrzeb Rafała Zapolskiego? &ndash; zagaił Tomek po chwili krępującego milczenia. Dźwięk rozwijanej taśmy drażnił jego uszy.</p>

  <p class="tekst-glowny">&ndash;&nbsp;W&nbsp;sobotę chyba. Nie jestem pewien. Czemu pytasz?</p>

  <p class="tekst-glowny">&ndash;&nbsp;A, bo poznałem mamę Rafała, trochę z&nbsp;nią gadałem… &ndash; urwał, nie chcąc wchodzić w&nbsp;szczegóły. &ndash; Pomyślałem, że miło jej będzie, jak przyjdę. Zresztą wiesz, na pogrzebach często pojawiają się sprawcy &ndash; próbował zażartować, choć czuł, że w&nbsp;tych okolicznościach brzmi słabo.</p>

  <p class="tekst-glowny">&ndash;&nbsp;Elwirę Zapolską? &ndash; Pałasiński momentalnie przerwał naklejanie kolejnych warstw taśmy na wybity fragment okna. &ndash; A&nbsp;gdzie ty ją poznałeś?</p>

  <p class="tekst-glowny">&ndash;&nbsp;Byłem u&nbsp;niej w&nbsp;schronisku, pogadać.</p>

  <p class="tekst-glowny">&ndash;&nbsp;O.</p>

  <p class="tekst-glowny">&ndash;&nbsp;Tak. I&nbsp;dlatego chciałem się wybrać na pogrzeb jej syna. A&nbsp;ty też idziesz?</p>

  <p class="tekst-glowny">&ndash;&nbsp;Nie, a&nbsp;dlaczego miałbym? Mówiłem ci przecież, że rzucam wszystkie te niebezpieczne tematy. Nie zamierzam o&nbsp;tym pisać.</p>

  <p class="tekst-glowny">&ndash;&nbsp;No tak, wiem przecież, że zawodowo się tam nie wybierzesz. Ale tak prywatnie? Przecież to chyba był twój kumpel.</p>

  <p class="tekst-glowny">&ndash;&nbsp;Nie, co ty gadasz. Ja go z&nbsp;widzenia tylko kojarzyłem &ndash; dodał, po czym wziął swój kieliszek i&nbsp;opróżnił do dna.</p>

  <p class="tekst-glowny">&ndash;&nbsp;Aha… &ndash; odparł Wilczur zaskoczony. Po chwili namysłu postanowił jednak pociągnąć temat. &ndash; Widziałem w&nbsp;schronisku wasze wspólne zdjęcie.</p>

  <p class="tekst-glowny">Dziennikarz wyglądał teraz na odrobinę zakłopotanego. Obracał w&nbsp;dłoni rolkę po taśmie klejącej i&nbsp;nad czymś się zastanawiał.</p>

  <p class="tekst-glowny">&ndash;&nbsp;Mama Rafała mówiła, że kiedyś wpadałeś do nich na piwo. &ndash; Tomek wyprowadził ostateczny cios.</p>

  <p class="tekst-glowny">Pałasiński pobladł.</p>

  <p class="tekst-glowny">&ndash;&nbsp;Ach, kiedyś tam się trzymaliśmy, ale to naprawdę stare dzieje. Bardzo! Na tyle, że już o&nbsp;tym zapomniałem. Mówiłem ci chyba przecież, że ten Rafał poszedł w&nbsp;niefajne towarzystwo, jakieś lewe interesy zaczął robić.</p>

  <p class="tekst-glowny">Znów zapadło niezręczne milczenie. Tomek spojrzał na zegarek &ndash; było już naprawdę późno. Zmęczenie zaczynało go ogarniać coraz bardziej, a&nbsp;razem z&nbsp;nim narastał irracjonalny niepokój. Nagle przyszła mu do głowy dziwna myśl: gdyby teraz musiał przed kimś uciekać, miałby marne szanse. Był trochę wstawiony, wyczerpany całym dniem i&nbsp;napiętą, bezsenną nocą.</p>

  <p class="tekst-glowny">&ndash;&nbsp;Będę się zbierał &ndash; stwierdził wreszcie. &ndash; Już bliżej niż dalej do świtu.</p>

  <p class="tekst-glowny">&ndash;&nbsp;Zostań może jeszcze trochę. &ndash; Propozycja nie zabrzmiała szczerze, wynikała raczej z&nbsp;kurtuazji.</p>

  <p class="tekst-glowny">&ndash;&nbsp;Nie, przykro mi… Już naprawdę muszę iść. Jutro będę nieprzytomny, a&nbsp;mam parę spraw do załatwienia.</p>

  <p class="tekst-glowny">&ndash;&nbsp;Nie dopiłeś nawet wina.</p>

  <p class="tekst-glowny">&ndash;&nbsp;Wybacz, nie mam już siły. Trzymaj się, Maciek! Dobranoc. Zdzwonimy się jutro, na spokojnie, może zdecydujesz się jednak pójść na policję &ndash; rzucił jeszcze na odchodne i&nbsp;czym prędzej wyszedł z&nbsp;domu dziennikarza.</p>

  <p class="tekst-glowny">Gdy przechodził przez furtkę, odwrócił się dyskretnie i&nbsp;objął wzrokiem skryty wśród drzew dom &ndash; budynek sprawiał upiorne wrażenie. Świeciło się tylko w&nbsp;dwóch oknach na parterze. Mimo wciąż zacinającego deszczu w&nbsp;jednym z&nbsp;nich kątem oka dostrzegł Pałasińskiego &ndash; stał nieruchomo, jakby nad czymś się zamyślił albo też postanowił odprowadzić gościa wzrokiem.</p>

  <p class="tekst-glowny">Wilczur momentalnie odwrócił głowę, było w&nbsp;tym widoku coś złowieszczego. Ułamek sekundy później zapaliło się światło w&nbsp;oknie na piętrze, jednak tego nie zdążył już zauważyć.</p>

  <p class="tekst-glowny">Szybki marsz Myśliwską, a&nbsp;potem podejście pod górę ulicą Szkolną dały mu mocno w&nbsp;kość, mięśnie pośladków i&nbsp;ud zaczynały go rwać, najwidoczniej były to już początki zakwasów. Nie zwracał jednak uwagi na ból. Deszcz szumiał jednostajnie i&nbsp;dziwnie, jakby chciał wyjawić skrywane w&nbsp;zakamarkach górskiego miasteczka sekrety.</p>

  <p class="tekst-glowny">Wilczur co jakiś czas oglądał się za siebie &ndash; nie mógł się pozbyć wrażenia, że ktoś go śledzi. Przede wszystkim jednak towarzyszyło mu irracjonalne wrażenie, że w&nbsp;domu dziennikarza nie był bezpieczny. Gdy siedział i&nbsp;słuchał, jak Pałasiński tłumaczy się ze znajomości z&nbsp;Rafałem, nagle poczuł, że musi stamtąd jak najszybciej wyjść. Nie zastanawiał się długo. Jednego był bowiem pewien &ndash; w&nbsp;Karkonoszach instynktom należało ufać.</p>

  <p class="tytul-podrozdzialu-1-swiatlo-gora">Karpacz, 7 lipca 2008</p>

  <p class="tekst-glowny-1-akapit">Obudził się dość późno, z&nbsp;bólem głowy &ndash; wino Pałasińskiego wyraźnie mu nie służyło. Spojrzał na zegarek: śniadanie skończyli wydawać godzinę temu.</p>

  <p class="tekst-glowny">&ndash;&nbsp;Szlag… &ndash; westchnął, masując obolałe czoło.</p>

  <p class="tekst-glowny">Wziął na pobudkę chłodny prysznic, wypił szybką kawę, po czym opuścił pensjonat w&nbsp;poszukiwaniu czegoś do jedzenia. Powietrze było ciężkie, wilgotne i&nbsp;duszne; sugerowało nadciągającą burzę. Myślał o&nbsp;minionej nocy &ndash; drodze do szpitala i&nbsp;dziwnej wizycie w&nbsp;domu Pałasińskiego, o&nbsp;dochodzącym z&nbsp;piętra hałasie, stłuczonej szybie i&nbsp;zapisanej na kartce groźbie.</p>

  <p class="tekst-glowny">W&nbsp;międzyczasie dotarł do końca Karkonoskiej, gdzie stał samotny budynek piekarni. Kupił kilka rogali i&nbsp;zjadł je pospiesznie w&nbsp;drodze powrotnej.</p>

  <p class="tekst-glowny">Wciąż nie mógł pozbyć się myśli, że Pałasiński go okłamał. Najpierw z&nbsp;pełnym przekonaniem twierdził, że nie&nbsp;zna Rafała, by zaraz potem tłumaczyć się, że zwyczajnie o&nbsp;nim zapomniał. Cała ta historia brzmiała wyjątkowo niewiarygodnie. Tylko dlaczego dziennikarz skłamał? Co próbował ukryć? Albo &ndash; czego się bał?</p>

  <p class="tekst-glowny">Tomek raz jeszcze przypomniał sobie zdjęcie, które widział w&nbsp;schronisku Nad Łomniczką: Rafał Zapolski, Mariusz Traczyk, Maciek i&nbsp;kilku innych mężczyzn. Dwóch z&nbsp;nich już nie żyło. I&nbsp;wtedy przyszła mu do głowy przerażająca myśl: co, jeśli Pałasiński miał być następną ofiarą mordercy?</p>

  <p class="tekst-glowny">Wrócił do pensjonatu i&nbsp;usiadł przy biurku z&nbsp;postanowieniem, że przejrzy raz jeszcze wszystkie materiały, jakie zgromadził przez tych kilka dni: zdjęcia, ksera gazet z&nbsp;Książnicy Karkonoskiej, a&nbsp;przede wszystkim notatki. Praca ta wymagała skupienia i&nbsp;świeżego, otwartego na nowe pomysły umysłu. Niestety głowa Wilczura odmawiała dziś posłuszeństwa.</p>

  <p class="tekst-glowny">Jednak kiedy czytał artykuł z&nbsp;dziewięćdziesiątego drugiego roku, zatytułowany <span class="tytul-dziela">Znany autor odwiedził jeleniogórską bibliotekę</span>, zwrócił uwagę na inicjały autora tekstu: MP.</p>

  <p class="tekst-glowny">Jak mógł nie zauważyć tego wcześniej?! Wybrał numer Pałasińskiego, dziennikarz jednak miał wyłączony telefon. Nie tracąc nadziei, odszukał w&nbsp;internecie numer do redakcji gazety i&nbsp;postanowił tam zasięgnąć języka.</p>

  <p class="tekst-glowny">&ndash;&nbsp;Sekretariat „Naszej Jeleniej Góry”, Klaudia Kowalska przy telefonie.</p>

  <p class="tekst-glowny">&ndash;&nbsp;Dzień dobry, Tomasz Wilczur. Dzwonię z&nbsp;nietypowym pytaniem. Znalazłem w&nbsp;państwa gazecie, dość stary numer co prawda, ciekawy artykuł. I&nbsp;chciałbym się dowiedzieć, kto go napisał.</p>

  <p class="tekst-glowny">&ndash;&nbsp;A&nbsp;jest jakoś podpisany?</p>

  <p class="tekst-glowny">&ndash;&nbsp;Em pe.</p>

  <p class="tekst-glowny">&ndash;&nbsp;Przypuszczam, że chodzi o&nbsp;Maćka Pałasińskiego.</p>

  <p class="tekst-glowny">Tomek poczuł, jak po ramionach przechodzą go ciarki.</p>

  <p class="tekst-glowny">&ndash;&nbsp;To naprawdę stary tekst, nie wiem, czy redaktor Pałasiński już wtedy u&nbsp;was pracował?</p>

  <p class="tekst-glowny">&ndash;&nbsp;Maciek pracuje tu, od kiedy pamiętam. A&nbsp;więc przynajmniej tak długo jak ja.</p>

  <p class="tekst-glowny">&ndash;&nbsp;A&nbsp;od kiedy pani pracuje, jeśli mogę zapytać?</p>

  <p class="tekst-glowny">&ndash;&nbsp;Strasznie pan wścibski.</p>

  <p class="tekst-glowny">&ndash;&nbsp;Przepraszam. Ale to naprawdę bardzo ważne.</p>

  <p class="tekst-glowny">&ndash;&nbsp;Od dziewięćdziesiątego pierwszego.</p>

  <p class="tekst-glowny">&ndash;&nbsp;Czyli jest pani pewna, że to Pałasiński pisał?</p>

  <p class="tekst-glowny">&ndash;&nbsp;Nie podał pan nawet tytułu artykułu… &ndash; westchnęła znacząco.</p>

  <p class="tekst-glowny">&ndash;&nbsp;Przepraszam. <span class="tytul-dziela">Znany autor odwiedził jeleniogórską bibliotekę, </span>tekst z&nbsp;końca sierpnia dziewięćdziesiątego drugiego roku.</p>

  <p class="tekst-glowny">&ndash;&nbsp;Zaraz zajrzę do niego zapytać, czy pamięta taki artykuł. Proszę zaczekać, jeśli tak panu zależy. &ndash; Kolejne, przeciągłe westchnienie zlało się z&nbsp;trzaskiem odkładanej na blat słuchawki.</p>

  <p class="tekst-glowny">Tomek miał wrażenie, jakby w&nbsp;oczekiwaniu na powrót sekretarki czas dłużył mu się w&nbsp;nieskończoność.</p>

  <p class="tekst-glowny">&ndash;&nbsp;Halo, jest pan tam?</p>

  <p class="tekst-glowny">&ndash;&nbsp;Tak, jak najbardziej.</p>

  <p class="tekst-glowny">&ndash;&nbsp;Przykro mi, ale Maćka nie ma w&nbsp;pracy.</p>

  <p class="tekst-glowny">&ndash;&nbsp;Jest w&nbsp;terenie?</p>

  <p class="tekst-glowny">&ndash;&nbsp;Nie, na pewno nie. W&nbsp;poniedziałki od rana zawsze ma dziennikarski dyżur w&nbsp;redakcji. To dziwne, że go nie ma.</p>

  <p class="tekst-glowny">&ndash;&nbsp;Próbowałem się z&nbsp;nim skontaktować przed chwilą &ndash; przyznał się Tomek. &ndash; Ale ma wyłączony telefon.</p>

  <p class="tekst-glowny">&ndash;&nbsp;To do niego niepodobne.</p>

  <p class="tekst-glowny">&ndash;&nbsp;No cóż, może coś pilnego mu wypadło. Dziękuję za pomoc. Do widzenia! &ndash; rzucił i&nbsp;nie czekając nawet na odpowiedź, rozłączył się.</p>

  <p class="tekst-glowny">W&nbsp;głowie Wilczura pojawiało się coraz więcej pytań dotyczących Pałasińskiego. Najpierw kłamstwo w&nbsp;sprawie Rafała, teraz informacja, że to właśnie on mógł być autorem artykułu opisującego spotkanie z&nbsp;Mohlem. Dlaczego nie przyznał się nigdy Tomkowi, że wtedy tam był?</p>

  <p class="tekst-glowny">Ta myśl nie dawała mu spokoju. Pełen złych przeczuć, postanowił odwiedzić dziennikarza i&nbsp;skonfrontować go z&nbsp;tym wszystkim w&nbsp;świetle dnia. Miał świadomość, że szansa zastania go w&nbsp;domu jest niewielka, ale musiał spróbować.</p>

  <p class="tekst-glowny">Znów ta sama trasa: Szkolną na dół, skręt w&nbsp;Myśliwską. Minął pomnik czczący pamięć Mariana Bylicy i&nbsp;chwilę później stanął jak zamurowany. Przed domem dziennikarza, a&nbsp;raczej tym, co z&nbsp;niego zostało, zobaczył kilka zastępów straży pożarnej.</p>

  <p class="tekst-glowny">&ndash;&nbsp;Boże, co tu się stało? &ndash; Podbiegł do dwóch strażaków stojących przy jednym z&nbsp;samochodów.</p>

  <p class="tekst-glowny">&ndash;&nbsp;Podpalenie &ndash; rzucił jeden z&nbsp;nich. &ndash; Już dogaszamy. Dziwna sprawa.</p>

  <p class="tekst-glowny">&ndash;&nbsp;Maciek… On… Tam… &ndash; Wilczur zaczął dukać, w&nbsp;oczach stanęły mu łzy. &ndash; Boże! Jak ja mogłem go zostawić!</p>

  <p class="tekst-glowny">&ndash;&nbsp;Co? Ale zaraz, proszę się nie denerwować.</p>

  <p class="tekst-glowny">&ndash;&nbsp;Jak mam się nie denerwować? &ndash; krzyczał. &ndash; Pieprzeni mordercy, grozili mu, a&nbsp;potem go wykończyli. &ndash; Kucnął, przytłoczony straszną wiadomością.</p>

  <p class="tekst-glowny">&ndash;&nbsp;Proszę pana, ale w&nbsp;domu nikogo nie było! &ndash; Strażak położył mu dłoń na ramieniu i&nbsp;potrząsnął, próbując złapać z&nbsp;nim kontakt.</p>

  <p class="tekst-glowny">&ndash;&nbsp;Co? Jak? &ndash; Pisarz uniósł załzawione oczy.</p>

  <p class="tekst-glowny">&ndash;&nbsp;Sprawdziliśmy cały dom. Z&nbsp;pewnością nikogo nie było w&nbsp;środku, gdy wybuchł pożar.</p>

  <p class="tekst-glowny">&ndash;&nbsp;To gdzie jest właściciel?</p>

  <p class="tekst-glowny">&ndash;&nbsp;A&nbsp;skąd my mamy wiedzieć? Tym już będzie zajmować się policja. &ndash; Wskazał nadjeżdżający radiowóz.</p>

  <p class="tekst-glowny">Wilczur odszedł na bok, oparł się o&nbsp;drzewo i&nbsp;czekał, aż jego oddech znów się uspokoi. Przestawał to wszystko rozumieć. Minęła dłuższa chwila, nim poczuł, że wraca do równowagi. Dopiero wtedy zauważył swój samochód. Stał zaparkowany przy ulicy tam, gdzie wczoraj go zostawił &ndash; na tyle daleko od domu, że nie dosięgnął go ogień.</p>

  <p class="tekst-glowny">Wymacał w&nbsp;kieszeni spodni kluczyk, wsiadł do auta i&nbsp;półprzytomny z&nbsp;przerażenia pojechał z&nbsp;powrotem do pensjonatu. Teraz rozumiał, dlaczego Maciek zachowywał się wczoraj tak nienaturalnie. On także po prostu się bał.</p>
</div>


<div class="t-p" id="calibre_link-18">
  <h1 title="Rozdział XV. Niedopałek" class="toc"><a href="#calibre_link-68" class="calibre5"><img alt="" src="images/000002.jpg" class="calibre4" /></a><a href="#calibre_link-68" class="calibre5"><br class="calibre6" /></a><a href="#calibre_link-68" class="calibre5">Rozdział XV. Niedopałek</a></h1>

  <p class="tekst-glowny-1-akapit">Miej drzwi otwarte</p>

  <p class="tekst-glowny-1-akapit">dla losu</p>

  <p class="tekst-glowny-1-akapit">On nie będzie pukał</p>

  <p class="tekst-glowny-1-akapit">wedrze się</p>

  <p class="tekst-glowny-1-akapit">i&nbsp;wyrwie drzwi</p>

  <p class="tekst-glowny-1-akapit">i&nbsp;okiennice</p>

  <p class="tekst-glowny-1-akapit">Bądź gotów by</p>

  <p class="tekst-glowny-1-akapit">tchnieniem twojej duszy</p>

  <p class="tekst-glowny-1-akapit">stawić czoła nawałnicy</p>

  <p class="tekst-glowny-1-akapit">Zmów modlitwę</p>

  <p class="tekst-glowny-1-akapit">a&nbsp;potem zamilcz</p>

  <p class="tekst-glowny-1-akapit">Zdaj się na nawałnicę</p>

  <p class="tekst-glowny-1-akapit">Bądź jak drzewo</p>

  <p class="tekst-glowny-1-akapit">lub trawa</p>

  <p class="tekst-glowny-1-akapit">na bezkresnym stepie</p>

  <p class="tekst-glowny-podpis-1-swiatlo-gora">Ju Sobing<sup class="g2"><a href="#calibre_link-69" id="calibre_link-110" class="calibre7">29</a></sup></p>

  <p class="tytul-podrozdzialu-1-swiatlo-gora">Jagniątków, 7 lipca 2008</p>

  <p class="tekst-glowny-1-akapit">W&nbsp;poniedziałki dom Gerharta Hauptmanna był nieczynny dla zwiedzających. Mimo to punktualnie&nbsp;o&nbsp;ósmej rano przed budynkiem muzeum zjawił się Jacek Węglorz. Gdy godzinę wcześniej wypisano go ze szpitala, poczuł palącą wręcz potrzebę, żeby &ndash; zanim zajrzy do domu &ndash; chociaż na chwilę odwiedzić ukochane muzeum. Z&nbsp;tego, co pamiętał, na jego biurku wciąż czekały: niedokończony wniosek o&nbsp;dotację na nową wystawę oraz projekt warsztatów teatralnych dla jeleniogórskiej młodzieży. Z&nbsp;uśmiechem wszedł więc do muzeum, zwolnił do domu nocnego stróża, po czym zamknął za sobą drzwi.</p>

  <p class="tekst-glowny">&ndash;&nbsp;Wróciłem &ndash; powiedział cicho, witając się ze starym pałacem.</p>

  <p class="tekst-glowny">Odpowiedziała mu przyjemna, nobliwa cisza muzealnego wnętrza, za którą tak tęsknił w&nbsp;szpitalu.</p>

  <p class="tekst-glowny">Poczłapał do swojego gabinetu na piętrze i&nbsp;wpadł w&nbsp;wir pracy. Czas płynął mu tak szybko, że nim się zorientował, minęło południe. Podszedł do okna. Ciemne chmury, które spływały na grzbiet Karkonoszy, zupełnie zasłoniły widok zazwyczaj roztaczający się z&nbsp;jego gabinetu. Zaczął siąpić deszcz.</p>

  <p class="tekst-glowny">Wtem ciszę przerwał dźwięk komórki. Węglorz spojrzał na ekran &ndash; numer nieznany.</p>

  <p class="tekst-glowny">&ndash;&nbsp;Dzień dobry, panie kustoszu! Z&nbsp;tej strony Maciej Pałasiński, redakcja „Naszej Jeleniej Góry”. Powiem krótko: pańska nowa wystawa o&nbsp;tym aptekarzu malarzu z&nbsp;Sobieszowa zbiera tak świetne opinie wśród czytelników naszej gazety, że nie wyobrażam sobie, żeby nie zrobić z&nbsp;panem wywiadu na jej temat!</p>

  <p class="tekst-glowny">&ndash;&nbsp;Ojejku, dzień dobry… &ndash; Jacek Węglorz aż podskoczył na krześle. Wystawa poświęcona malarstwu Paula Austa była owocem kilkunastomiesięcznej pracy jego i&nbsp;Karoliny, obawiał się, że mimo ich zaangażowania nie zostanie ona zauważona przez turystów. &ndash; Co też pan mówi! Ale wiadomość! Nawet sobie pan nie wyobraża, jak się cieszę! Kiedy zatem chciałby się pan spotkać?</p>

  <p class="tekst-glowny">&ndash;&nbsp;Najlepiej dzisiaj, jak najszybciej.</p>

  <p class="tekst-glowny">&ndash;&nbsp;O. &ndash; Węglorz się zdziwił. &ndash; No dobrze, dobrze. Trzeba działać.</p>

  <p class="tekst-glowny">&ndash;&nbsp;Jest pan może teraz w&nbsp;domu? &ndash; przerwał mu dziennikarz. &ndash; Mógłbym podjechać za chwilę?</p>

  <p class="tekst-glowny">&ndash;&nbsp;Nie, jestem w&nbsp;muzeum.</p>

  <p class="tekst-glowny">&ndash;&nbsp;Ale tam pewnie teraz mnóstwo zwiedzających. &ndash; Pałasiński wydawał się zmartwiony. &ndash; To może nie będę przeszkadzał i&nbsp;spotkamy się wieczorem u&nbsp;pana?</p>

  <p class="tekst-glowny">&ndash;&nbsp;Ależ nie będzie pan przeszkadzał, muzeum przecież jest dzisiaj nieczynne! &ndash; wyjaśnił Węglorz. &ndash; Sam tutaj siedzę.</p>

  <p class="tekst-glowny">&ndash;&nbsp;A&nbsp;innym pracownikom nie będziemy przeszkadzać?</p>

  <p class="tekst-glowny">Węglorza zdziwiły trochę te pytania &ndash; w&nbsp;muzeum było przecież na tyle dużo miejsca, że zawsze dało się znaleźć jakiś zaciszny kąt, nawet podczas oblężenia przez turystów.</p>

  <p class="tekst-glowny">&ndash;&nbsp;A&nbsp;gdzie tam, nie ma dzisiaj nikogo &ndash; odparł po chwili wahania. &ndash; Przecież muzeum jest dzisiaj nieczynne.</p>

  <p class="tekst-glowny">&ndash;&nbsp;Doskonale! Będę zatem u&nbsp;pana w&nbsp;ciągu godziny, maksymalnie dwóch! Do zobaczenia!</p>

  <p class="tytul-podrozdzialu-1-swiatlo-gora">Karpacz, 7 lipca 2008</p>

  <p class="tekst-glowny-1-akapit">Gdy Wilczur wrócił do pokoju, wciąż gorączkowo zastanawiał się, co robić. Myślał o&nbsp;telefonie do komisarza Chmielewskiego, ale nie potrafił zdecydować, czy może mu zaufać. Nerwowo krążył po pomieszczeniu. Musiał odnaleźć Maćka, zanim ktoś, kto prawdopodobnie go porwał, zrobi mu krzywdę. „A&nbsp;może &ndash; przeszył go nagły dreszcz &ndash; a&nbsp;może Pałasiński leży gdzieś na szlaku i&nbsp;jest już po wszystkim?”</p>

  <p class="tekst-glowny">Co robić? Jedynym pomysłem, który przyszedł mu do głowy, była próba odnalezienia napastników, którzy poprzedniego wieczoru zaatakowali dziennikarza. Nagle go olśniło.</p>

  <p class="tekst-glowny">Może w&nbsp;pobliżu miejsca zdarzenia był jakiś monitoring? Szanse były niewielkie, ale musiał spróbować.</p>

  <p class="tekst-glowny">Wybiegł z&nbsp;pokoju, nawet nie zamykając za sobą drzwi. Pędził Karkonoską co sił w&nbsp;nogach i&nbsp;już po chwili znalazł się w&nbsp;okolicy skrzyżowania z&nbsp;Partyzantów. Oparł ręce na kolanach i&nbsp;dysząc ciężko, gorączkowo rozglądał się wokół w&nbsp;poszukiwaniu jakiejkolwiek kamery.</p>

  <p class="tekst-glowny">Nagle jego wzrok zawiesił się na budynku pensjonatu położonego tuż za skrzyżowaniem. Zmrużył oczy. Nie, nie wydawało mu się! Tuż pod szyldem wisiała niewielka kamera. Wpatrywał się w&nbsp;nią szerokimi oczami, jakby właśnie doznał jakiegoś objawienia. Wpadł do środka.</p>

  <p class="tekst-glowny">&ndash;&nbsp;Mają państwo monitoring? &ndash; rzucił do recepcjonistki.</p>

  <p class="tekst-glowny">&ndash;&nbsp;A&nbsp;dlaczego pan pyta?</p>

  <p class="tekst-glowny">&ndash;&nbsp;Widziałem kamerę przed wejściem. Potrzebuję zobaczyć nagranie…</p>

  <p class="tekst-glowny">&ndash;&nbsp;Bardzo mi przykro &ndash; przerwała mu. &ndash; Ale to… zwykła atrapa. Jak wszędzie w&nbsp;okolicy. Straszak na złodziei, wie pan. Monitoring, taki prawdziwy, to droga sprawa.</p>

  <p class="tekst-glowny">&ndash;&nbsp;A. No tak &ndash; zmieszał się. &ndash; Przepraszam.</p>

  <p class="tekst-glowny">Opuścił pensjonat i&nbsp;raz jeszcze obszedł skrzyżowanie. Już tracił nadzieję, gdy jego wzrok zawiesił się na piekarni, w&nbsp;której dziś rano kupował rogale. Kamera, była tam! Łatwa do przeoczenia; zawieszono ją w&nbsp;rogu witryny o&nbsp;podobnym kolorze. Choć przeczuwał, że tu również ma do czynienia z&nbsp;atrapą, postanowił spróbować. Wszedł do środka.</p>

  <p class="tekst-glowny">&ndash;&nbsp;Pieczywo wyprzedane, przykro mi &ndash; rzuciła dziewczyna w&nbsp;białym czepku, nie przerywając wycierania pustych półek za ladą.</p>

  <p class="tekst-glowny">&ndash;&nbsp;Ja…nie… po chleb &ndash; wysapał. Kobieta spojrzała na niego zaintrygowana. &ndash; Mają państwo monitoring przed wejściem, prawda?</p>

  <p class="tekst-glowny">&ndash;&nbsp;Tak. &ndash; Uśmiech momentalnie zniknął z&nbsp;jej twarzy.</p>

  <p class="tekst-glowny">&ndash;&nbsp;Prawdziwy czy atrapa?</p>

  <p class="tekst-glowny">&ndash;&nbsp;Prawdziwy. A&nbsp;coś się stało?</p>

  <p class="tekst-glowny">&ndash;&nbsp;Pokazałaby mi pani nagrania? Błagam! Muszę coś sprawdzić. To naprawdę bardzo, bardzo ważne.</p>

  <p class="tekst-glowny">&ndash;&nbsp;Ale co konkretnie?</p>

  <p class="tekst-glowny">&ndash;&nbsp;Wczoraj ktoś został tu napadnięty. Muszę coś sprawdzić &ndash; powtórzył. &ndash; Błagam, proszę mi pomóc.</p>

  <p class="tekst-glowny">&ndash;&nbsp;Tatko! &ndash; krzyknęła dziewczyna w&nbsp;stronę zaplecza. &ndash; Chodź tutaj!</p>

  <p class="tekst-glowny">Po chwili zza drzwi wyłonił się potężny mężczyzna, ubranie i&nbsp;dłonie miał ubrudzone mąką.</p>

  <p class="tekst-glowny">&ndash;&nbsp;Słucham?</p>

  <p class="tekst-glowny">&ndash;&nbsp;Dzień dobry, Tomasz Wilczur.</p>

  <p class="tekst-glowny">&ndash;&nbsp;Ach, pan to nie przypadkiem ten pisarz?</p>

  <p class="tekst-glowny">&ndash;&nbsp;Tak! Mam sprawę, bardzo pilną. Zauważyłem u&nbsp;państwa monitoring przed wejściem, on działa bez przerwy?</p>

  <p class="tekst-glowny">&ndash;&nbsp;Działa. &ndash; Piekarz spojrzał na Tomka nieco podejrzliwie.</p>

  <p class="tekst-glowny">&ndash;&nbsp;Muszę coś sprawdzić. Błagam! &ndash; wydusił niemal jak w&nbsp;transie. &ndash; Napadnięto tu mojego przyjaciela, on zniknął, spalili mu dom, boję się, że może być w&nbsp;poważnych tarapatach albo nawet już nie żyć. &ndash; Słowa wypływały z&nbsp;niego jak woda z&nbsp;wezbranego po ulewie górskiego potoku.</p>

  <p class="tekst-glowny">&ndash;&nbsp;No dobrze. Wchodźże pan, skoro to takie pilne. &ndash; Wpuścił Wilczura za ladę. &ndash; U&nbsp;mnie w&nbsp;biurze jest komputer. Jaki dzień pana interesuje?</p>

  <p class="tekst-glowny">&ndash;&nbsp;Wczorajszy wieczór!</p>

  <p class="tekst-glowny">Kilka chwil później siedzieli już przed ekranem. Piekarz niedbale wytarł o&nbsp;fartuch ubrudzone mąką ręce i&nbsp;zaczął klikać myszką. Obraz z&nbsp;kamery obejmował spory fragment ulicy &ndash; jedyna nadzieja, że to właśnie na tym odcinku doszło do napadu. Nigdzie indziej w&nbsp;pobliżu Wilczur nie dostrzegł bowiem żadnych kamer, nie licząc atrap z&nbsp;pensjonatu.</p>

  <p class="tekst-glowny">&ndash;&nbsp;Dałem wstecz, na przyspieszeniu &ndash; oznajmił piekarz. &ndash; Jak coś pana zainteresuje, mów pan, to zatrzymam i&nbsp;damy normalne tempo.</p>

  <p class="tekst-glowny">Tomek wpatrywał się w&nbsp;komputer z&nbsp;nabożnym skupieniem. Godziny płynęły wstecz błyskawicznie na zegarze w&nbsp;rogu ekranu, do piekarni zaglądali kolejni mieszkańcy Karpacza, w&nbsp;tle widać było przejeżdżające co jakiś czas samochody i&nbsp;autobusy. Potem ekran zrobił się szary, a&nbsp;wreszcie czarny &ndash; zapadła noc, zapaliły się lampy uliczne. Kilka chwil później znów zaczęło się rozjaśniać, latarnie zgasły. Nagle na pustej ulicy, po drugiej stronie, pojawił się radiowóz, a&nbsp;gdy zniknął, Wilczur zobaczył na chodniku stojącego samotnie mężczyznę.</p>

  <p class="tekst-glowny">&ndash;&nbsp;Stop!</p>

  <p class="tekst-glowny">Piekarz wcisnął guzik, zegar na ekranie się zatrzymał. Tomek przyjrzał się uważnie; nie miał wątpliwości, że to Pałasiński.</p>

  <p class="tekst-glowny">&ndash;&nbsp;I&nbsp;teraz proszę włączyć start, niech leci do przodu, w&nbsp;normalnym tempie.</p>

  <p class="tekst-glowny">Mężczyzna znów nacisnął guzik i&nbsp;sam zaczął z&nbsp;zaintrygowaniem wpatrywać się w&nbsp;ekran.</p>

  <p class="tekst-glowny">Pałasiński szedł powoli pustym chodnikiem, co rusz oglądając się za siebie. W&nbsp;pewnym momencie przystanął. Gdy minął go przejeżdżający samochód, zachował się dość dziwnie; odwrócił tyłem do ulicy, tak jakby chciał, żeby kierowca nie dostrzegł jego twarzy. Zaraz potem znów zaczął obserwować otoczenie. Na co lub na kogo czekał?</p>

  <p class="tekst-glowny">Po krótkiej chwili oddalił się w&nbsp;róg ekranu. Jego sylwetka stała się nieco mniej wyraźna. Niespodziewanie wyciągnął ze swojej torby coś, co przypominało cegłę. Przez chwilę się wahał, zdawało się, że nie jest pewien tego, co chce zrobić. Nagle z&nbsp;całej siły uderzył się cegłą w&nbsp;twarz. Na chodniku momentalnie pojawiła się krew, pewnie z&nbsp;nosa. Zaraz też Pałasiński bezlitośnie podrapał sobie twarz, a&nbsp;następnie wsadził do ust dwa palce i&nbsp;zwymiotował na chodnik. Zrobił kilka kroków w&nbsp;lewo i&nbsp;w&nbsp;prawo, cały czas trzymając głowę pochyloną &ndash; jakby chciał, żeby na chodniku bardziej zaznaczyły się ślady krwi. Raz jeszcze rozejrzał się, po czym spokojnie usiadł na chodniku, cegłę wyrzucił za siebie, do rowu, a&nbsp;z&nbsp;kieszeni wyciągnął telefon i&nbsp;gdzieś zadzwonił.</p>

  <p class="tekst-glowny">&ndash;&nbsp;Proszę przyspieszyć &ndash; wydusił Wilczur.</p>

  <p class="tekst-glowny">Piekarz nacisnął guzik. Niedługo potem na ulicy pojawił się policyjny patrol na sygnale. Pałasiński wstał i&nbsp;zaczął żywo gestykulować &ndash; zapewne opowiadał mundurowym o&nbsp;tym, jak to przed chwilą został brutalnie napadnięty przez tajemniczych sprawców w&nbsp;kominiarkach…</p>

  <p class="tekst-glowny">&ndash;&nbsp;Co to za chory człowiek! &ndash; oburzył się piekarz. &ndash; Sam siebie krzywdzi, policję wzywa, dziwne to. Pewnie uciekł z&nbsp;psychiatryka.</p>

  <p class="tekst-glowny">Tomek był przerażony. Siedział jak skamieniały, a&nbsp;w&nbsp;głowie dudniło mu tylko jedno pytanie: kim tak naprawdę był Maciej Pałasiński?</p>

  <p class="tytul-podrozdzialu-1-swiatlo-gora">Jelenia Góra, 7 lipca 2008</p>

  <p class="tekst-glowny-1-akapit">Włodzimierz Chmielewski zaparkował przed komendą miejską policji, która mieściła się w&nbsp;starym poniemieckim gmaszysku przy Nowowiejskiej. Wszedł do środka i&nbsp;ruszył klatką schodową na trzecie piętro, do gabinetu komendanta Świcy.</p>

  <p class="tekst-glowny">Każdy kolejny stopień pokonywał coraz wolniej, jakby chciał opóźnić moment wejścia. Znał przełożonego od lat i&nbsp;był uważnym obserwatorem. Wystarczyło kilka lakonicznych słów przez telefon, by od razu wyczuł, czego może się spodziewać: ważnej informacji, przysługi, pochwały… Albo nagany. Tym razem spodziewał się najgorszego: ostrego ochrzanu.</p>

  <p class="tekst-glowny">Mimo niewesołych przeczuć uwagi Chmielewskiego nie zajmowały jednak wcale rozmyślania na temat tego, co może być powodem niezadowolenia Świcy. Komisarza trapił bowiem o&nbsp;wiele poważniejszy problem &ndash; Bernard Jaworski.</p>

  <p class="tekst-glowny">Nigdy nie przepadał za kolegą z&nbsp;pracy i&nbsp;czuł, że tamten odwzajemnia jego negatywne uczucia. Tym bardziej więc zdziwił się, gdy Jaworski tak ochoczo postanowił współpracować z&nbsp;nim przy sprawie szczątków znalezionych w&nbsp;Sanssouci.</p>

  <p class="tekst-glowny">Przystanął na półpiętrze, próbując przypomnieć sobie dzień, w&nbsp;którym wezwano go do Karpacza z&nbsp;powodu odkrycia zwłok podczas remontu hotelu. Pierwsza wizyta na miejscu przestępstwa była kluczowa. Nierzadko bowiem to, co było nietypowe i&nbsp;budziło zdziwienie już na samym początku, umożliwiało znalezienie drogi do odkrycia tożsamości sprawcy.</p>

  <p class="tekst-glowny">Z&nbsp;wizyty w&nbsp;hotelu zapamiętał dwie rzeczy, które zdziwiły go wyjątkowo mocno: obecność na miejscu Bernarda Jaworskiego oraz sugerowana przez niego rzekoma niezgodność zeznań robotników w&nbsp;sprawie znalezionego na miejscu pręta.</p>

  <p class="tekst-glowny">Choć mogło się to wydawać irracjonalne, Chmielewski od początku śledztwa bacznie obserwował Jaworskiego. Z&nbsp;każdym kolejnym dniem utwierdzał się w&nbsp;przekonaniu, że tropy, które ten proponuje, a&nbsp;także jego pomysły i&nbsp;spostrzeżenia, nie tylko niewiele wnoszą do sprawy, ale wręcz zakłócają jego własny tok myślenia i&nbsp;ocenę sytuacji. Próbował tłumaczyć to sobie uprzedzeniami &ndash; spotęgowanymi zresztą po tym, jak Jaworski uderzył historyka z&nbsp;Jagniątkowa. Przemoc była bowiem czymś obcym zasadom Chmielewskiego, zwłaszcza w&nbsp;kontekście zbierania zeznań. Jego spojrzenie na kolegę z&nbsp;pracy uległo jednak wyraźnej zmianie po wczorajszym spotkaniu z&nbsp;pisarzem.</p>

  <p class="tekst-glowny">Ludzie wciąż potrafili go zaskoczyć; pojechał do Karpacza tylko po to, żeby trochę postraszyć i&nbsp;ustawić do pionu detektywa amatora, a&nbsp;wrócił na komendę z&nbsp;ważnym tropem. Natychmiast zaczął wtedy szperać we wpisach, o&nbsp;których mówił Wilczur, poszukując osoby o&nbsp;pseudonimie Stary Góral. Gdy tylko trafił na jego komentarze, zapisał wszystkie na dysku komputera, a&nbsp;potem zaczął czytać. Chaotyczny sposób pisania, sianie teorii spiskowych &ndash; to samo w&nbsp;sobie nie zrobiło na Chmielewskim zbytniego wrażenia, w&nbsp;internecie wiele osób zachowywało się, jakby były niespełna rozumu.</p>

  <p class="tekst-glowny">Temat okazał się jednak znacznie poważniejszy, gdy komisarzowi udało się ustalić, z&nbsp;jakiego komputera słane były wszystkie te brednie…</p>

  <p class="tytul-podrozdzialu-1-swiatlo-gora">Karpacz, 7 lipca 2008</p>

  <p class="tekst-glowny-1-akapit">&ndash;&nbsp;A&nbsp;to skurwiel! &ndash; rzucił Wilczur, po czym zerwał się od stołu i&nbsp;zwrócił do właściciela piekarni. &ndash; Dziękuję za pomoc! Proszę strzec tego nagrania jak oka w&nbsp;głowie! &ndash; polecił jeszcze mężczyźnie, po czym wybiegł na dwór i&nbsp;skierował się prosto do pensjonatu. Był tak podenerwowany, że zupełnie nie mógł skupić myśli. Wszystkie kotłujące się w&nbsp;jego głowie wątki ostatecznie prowadziły do tego samego wniosku: Pałasiński był perfidnym kłamcą! Próbował z&nbsp;siebie robić ofiarę, a&nbsp;tak naprawdę…</p>

  <p class="tekst-glowny">Musiał zadzwonić do Węglorza, może ten będzie mu w&nbsp;stanie rozjaśnić kilka kwestii.</p>

  <p class="tekst-glowny">Wybrał numer. W&nbsp;słuchawce leciały kolejne sygnały, ale historyk nie odbierał. Zadzwonił więc znowu, a&nbsp;potem jeszcze kolejny raz.</p>

  <p class="tekst-glowny">&ndash;&nbsp;Nie mogę teraz rozmawiać, Tomku, wywiad mam &ndash; usłyszał znienacka pogodny głos Węglorza.</p>

  <p class="tekst-glowny">A&nbsp;jednak odebrał, na szczęście!</p>

  <p class="tekst-glowny">&ndash;&nbsp;Wywiad? &ndash; Wilczur zmarszczył czoło. &ndash; W&nbsp;sensie: obchód lekarski?</p>

  <p class="tekst-glowny">&ndash;&nbsp;Nie, no co ty, dzisiaj rano wyszedłem już ze szpitala. Z&nbsp;dziennikarzem rozmawiam.</p>

  <p class="tekst-glowny">Wilczur poczuł, jak żołądek mu się kurczy.</p>

  <p class="tekst-glowny">&ndash;&nbsp;Zaraz, jak to wywiad? &ndash; zaczął krzyczeć do słuchawki. &ndash; Z&nbsp;kim rozmawiasz?!</p>

  <p class="tekst-glowny">&ndash;&nbsp;Muszę kończyć. Oddzwonię do ciebie potem, bo teraz opowiadam panu Maćkowi o&nbsp;nowej wystawie w&nbsp;muzeum Hauptmanna. Bardzo ciekawy materiał chce przygotować.</p>

  <p class="tekst-glowny">&ndash;&nbsp;Nie rozmawiaj z&nbsp;nim! To niebezpieczny człowiek! &ndash; krzyczał Wilczur, ale odpowiedział mu tylko dźwięk przerwanego połączenia.</p>

  <p class="tekst-glowny">Zadzwonił ponownie. I&nbsp;jeszcze raz. Historyk nie odbierał.</p>

  <p class="tekst-glowny">&ndash;&nbsp;Kurwa! &ndash; warknął Wilczur w&nbsp;poczuciu bezsilności.</p>

  <p class="tytul-podrozdzialu-1-swiatlo-gora">Jagniątków, 7 lipca 2008</p>

  <p class="tekst-glowny-1-akapit">Jacek Węglorz z&nbsp;właściwym sobie zwyczajem podskakiwał na krześle, gdy opowiadał o&nbsp;Paulu Auście i&nbsp;wystawie jego prac.</p>

  <p class="tekst-glowny">&ndash;&nbsp;Musi pan koniecznie zaznaczyć, że to pierwsza w&nbsp;historii wystawa, na której udało się zgromadzić w&nbsp;jednym miejscu tak dużo dzieł tego zapomnianego do niedawna karkonoskiego artysty &ndash; ekscytował się. &ndash; Prace ściągnęliśmy do naszego muzeum z&nbsp;placówek w&nbsp;Czechach i&nbsp;Niemczech. Wypożyczyliśmy też kilka rarytasów od prywatnych kolekcjonerów.</p>

  <p class="tekst-glowny">Pałasiński niby notował przez cały czas, ale &ndash; ku rozczarowaniu kustosza &ndash; nie wydawał się podzielać jego entuzjazmu. Zdawał się błądzić myślami gdzieś daleko.</p>

  <p class="tekst-glowny">&ndash;&nbsp;Oczywiście na koniec rozmowy z&nbsp;największą przyjemnością oprowadzę pana po wystawie. Żeby nie myślał pan, że tylko tak będę gadał… &ndash; próbował kontynuować historyk, po czym sięgnął po szklankę w&nbsp;wiklinowym koszyczku i&nbsp;siorbnął przeciągle. &ndash; Na pewno nie napije się pan herbaty?</p>

  <p class="tekst-glowny">W&nbsp;tym momencie usłyszeli dochodzące z&nbsp;holu muzeum kroki &ndash; ktoś wszedł do środka.</p>

  <p class="tekst-glowny">&ndash;&nbsp;O, zapomniałem chyba zamknąć za nami drzwi… &ndash; zmartwił się Jacek. &ndash; Proszę chwilę zaczekać, pójdę przeprosić gościa. Dzisiaj mamy przecież nieczynne.</p>

  <p class="tekst-glowny">Ledwo zdążył wstać od biurka, gdy drzwi do gabinetu się otworzyły.</p>

  <p class="tekst-glowny">&ndash;&nbsp;A&nbsp;co pan tutaj robi? &ndash; zaczął Węglorz, po czym znieruchomiał z&nbsp;przerażenia, gdy rozpoznał wchodzącego do środka mężczyznę.</p>

  <p class="tekst-glowny">Komisarz Jaworski &ndash; ten sam, który przesłuchiwał go w&nbsp;sprawie Mohla. Choć tym razem nie miał na sobie munduru, Węglorz nie pomyliłby go z&nbsp;nikim innym.</p>

  <p class="tekst-glowny">&ndash;&nbsp;No wreszcie. &ndash; Pałasiński spojrzał na policjanta, po czym fuknął zirytowany: &ndash; Ile można czekać?</p>

  <p class="tekst-glowny">&ndash;&nbsp;Nie podskakuj. Miałem jeszcze coś do załatwienia po drodze.</p>

  <p class="tekst-glowny">&ndash;&nbsp;Ale… &ndash; Jacek aż usiadł z&nbsp;wrażenia. Niczego nie rozumiał. &ndash; Panie Maćku, mieliśmy wywiad robić, po co nam do tego pan komisarz?</p>

  <p class="tekst-glowny">&ndash;&nbsp;Mamy do porozmawiania &ndash; mruknął Jaworski złowieszczo.</p>

  <p class="tekst-glowny">&ndash;&nbsp;Już przecież rozmawialiśmy… &ndash; zaczął historyk, ale nie dokończył, bo z&nbsp;przerażenia słowa uwięzły mu w&nbsp;gardle.</p>

  <p class="tekst-glowny">&ndash;&nbsp;Zabiłeś Hermanna Mohla w&nbsp;dziewięćdziesiątym drugim &ndash; zawyrokował policjant.</p>

  <p class="tekst-glowny">&ndash;&nbsp;No gdzie, co też pan mówi! Ja już przecież tłumaczyłem, że nie mam z&nbsp;tym nic wspólnego. Wtedy, na tym nieszczęsnym spotkaniu autorskim, trochę się zdenerwowałem, ale…</p>

  <p class="tekst-glowny">&ndash;&nbsp;Zabiłeś Mohla. Bierz kartkę.</p>

  <p class="tekst-glowny">&ndash;&nbsp;Kartkę? Po co?</p>

  <p class="tekst-glowny">&ndash;&nbsp;Bierz. Kartkę! &ndash; wycedził Jaworski przez zęby. &ndash; Zrozumiałeś? Czy znowu mam ci przylać?</p>

  <p class="tekst-glowny">W&nbsp;oczach Węglorza stanęły łzy. Drżącą dłonią wyjął z&nbsp;szafki biurka czysty arkusz papieru listowego z&nbsp;nadrukowanymi u&nbsp;góry danymi muzeum.</p>

  <p class="tekst-glowny">&ndash;&nbsp;A&nbsp;teraz napiszesz, że masz straszne wyrzuty sumienia.</p>

  <p class="tekst-glowny">&ndash;&nbsp;Co? &ndash; Jacek nadal nie rozumiał.</p>

  <p class="tekst-glowny">&ndash;&nbsp;Pisz, kurwa, że masz straszne wyrzuty sumienia. Od lat.</p>

  <p class="tekst-glowny">Historyk wziął długopis do ręki i&nbsp;zaczął kreślić na papierze dyktowane przez policjanta słowa.</p>

  <p class="tekst-glowny">&ndash;&nbsp;Czekaj, szef, a&nbsp;po co on ma to pisać? &ndash; Pałasiński zawiesił wzrok na policjancie. Teraz i&nbsp;on zdawał się zaskoczony.</p>

  <p class="tekst-glowny">&ndash;&nbsp;Nie zgrywaj się, że nie rozumiesz &ndash; parsknął Jaworski. &ndash; Musi list pożegnalny napisać, żeby to wszystko wyglądało wiarygodnie.</p>

  <p class="tekst-glowny">&ndash;&nbsp;Ale to przecież niewinny człowiek, coś ty?</p>

  <p class="tekst-glowny">&ndash;&nbsp;Ha, może jeszcze mi powiesz, że nagle zacząłeś się tym przejmować?</p>

  <p class="tekst-glowny">&ndash;&nbsp;Powiem ci, że to zabrnęło zdecydowanie za daleko.</p>

  <p class="tekst-glowny">&ndash;&nbsp;A&nbsp;masz lepszy pomysł, jak się wydostać z&nbsp;tego bagna, w&nbsp;które wpadliśmy?&nbsp;&ndash;Wyciągnął z&nbsp;kieszeni pistolet. &ndash; Jeśli tak, to słucham!</p>

  <p class="tekst-glowny">&ndash;&nbsp;Ja… &ndash; zająknął się dziennikarz. &ndash; Musiałbym pomyśleć.</p>

  <p class="tekst-glowny">&ndash;&nbsp;Nie ma na to czasu, kretynie! Na policji są wyniki badań, które mnie obciążają, rozumiesz to? Albo więc teraz podamy im na tacy innego winnego, z&nbsp;jednoznacznym przyznaniem się do winy w&nbsp;postaci listu, albo będziemy mieli przesrane. Podsumowując, masz dwie opcje: albo jesteś ze mną, albo podzielisz los kolegów. No chyba że chcesz pójść siedzieć za współudział?</p>

  <p class="tekst-glowny">&ndash;&nbsp;W&nbsp;niczym nie brałem udziału, przestań!</p>

  <p class="tekst-glowny">&ndash;&nbsp;O&nbsp;proszę, patrzcie go. &ndash; Tubalny śmiech Jaworskiego wypełnił całe pomieszczenie. &ndash; Teraz to ci się udał żart.</p>

  <p class="tekst-glowny">Zajęci dyskusją mężczyźni na kilka sekund przestali zwracać uwagę na Węglorza. Ten dyskretnie wysunął z&nbsp;kieszeni telefon.</p>

  <p class="tytul-podrozdzialu-1-swiatlo-gora">Borowice, 7 lipca 2008</p>

  <p class="tekst-glowny-1-akapit">Tomek Wilczur z&nbsp;piskiem opon zaparkował przed leśniczówką, w&nbsp;której mieszkał Jacek Węglorz. Nie wiedział, dlaczego Pałasiński postanowił znienacka przeprowadzić rozmowę z&nbsp;historykiem, ale był niemal pewien, że Węglorz znalazł się w&nbsp;poważnym niebezpieczeństwie. Z&nbsp;każdą kolejną myślą o&nbsp;dziennikarzu narastało w&nbsp;nim przekonanie, że ma do czynienia z&nbsp;człowiekiem nieprzewidywalnym, którego intencje mogą być dalekie od uczciwych.</p>

  <p class="tekst-glowny">Na podjeździe przed wejściem nie zobaczył żadnego samochodu. Z&nbsp;duszą na ramieniu podszedł do drzwi leśniczówki i&nbsp;załomotał. Odpowiedziała mu jednak wyłącznie głucha cisza.</p>

  <p class="tekst-glowny">Obszedł drewniany dom naokoło, zajrzał we wszystkie okna &ndash; budynek wydawał się pusty. Gdzie zatem mógł być historyk? Umówił się na ten pieprzony wywiad w&nbsp;domu Hauptmanna? A&nbsp;może w&nbsp;górach, na szlaku? Po plecach Tomka przeszły ciarki.</p>

  <p class="tekst-glowny">Wrócił do samochodu i&nbsp;oparł się o&nbsp;drzwi. Serce waliło mu jak oszalałe. Przecież nie może teraz jeździć po całej Kotlinie Jeleniogórskiej w&nbsp;poszukiwaniu historyka! Nie ma na to czasu!</p>

  <p class="tekst-glowny">Już miał spróbować ponownie zadzwonić do Węglorza, gdy zabrzęczał dźwięk przychodzącego esemesa.</p>

  <p class="tytul-podrozdzialu-1-swiatlo-gora">Jelenia Góra, 7 lipca 2008</p>

  <p class="tekst-glowny-1-akapit">Chmielewski stanął przed drzwiami gabinetu przełożonego i&nbsp;zapukał.</p>

  <p class="tekst-glowny">&ndash;&nbsp;No, jesteś wreszcie &ndash; chłodno przywitał go komendant Świca.</p>

  <p class="tekst-glowny">Był niecierpliwym człowiekiem &ndash; dla niego każdy i&nbsp;zawsze był spóźniony. Nawet jeśli, obiektywnie rzecz ujmując, zjawił się tak szybko, jak to możliwe.</p>

  <p class="tekst-glowny">&ndash;&nbsp;Co się dzieje?</p>

  <p class="tekst-glowny">&ndash;&nbsp;Papiery przyszły z&nbsp;naszego laboratorium z&nbsp;Wrocławia, to się dzieje! &ndash; Komendant trzasnął o&nbsp;biurko plikiem kartek i&nbsp;ciężko wypuścił powietrze. &ndash; Co tam się odpierdoliło w&nbsp;tym Sanssouci?</p>

  <p class="tekst-glowny">&ndash;&nbsp;Mógłby komendant jaśniej?</p>

  <p class="tekst-glowny">&ndash;&nbsp;Ano, kurwa, mógłbym. Otóż na miejscu ujawnienia zwłok technicy zabezpieczyli niedopałki papierosów.</p>

  <p class="tekst-glowny">&ndash;&nbsp;Możliwe, robotnicy tam palili. Nie wiem, dlaczego Bernard nie zwrócił im na to uwagi od razu.</p>

  <p class="tekst-glowny">&ndash;&nbsp;No to teraz słuchaj… &ndash; Świca przeleciał wzrokiem dokument, choć znał go już niemal na pamięć. &ndash; Zabezpieczono też pręt, prawda?</p>

  <p class="tekst-glowny">&ndash;&nbsp;Tak. W&nbsp;momencie, w&nbsp;którym pojawiłem się na miejscu, ściana, za którą leżał Mohl, była już rozkuta, wokół walało się mnóstwo śmieci, cegieł. Trudno było ocenić jednoznacznie, czy ten pręt był zwykłym piwnicznym rupieciem, który znalazł się tam przypadkiem, czy też może został ukryty razem z&nbsp;ciałem denata. Intuicja podpowiadała mi to drugie, więc na wszelki wypadek też poszedł do badania.</p>

  <p class="tekst-glowny">&ndash;&nbsp;Brawo, Chmielewski. Powiedz mi zatem, proszę, co podpowiada ci teraz intuicja, bo na narzędziu znaleziono ślady krwi denata.</p>

  <p class="tekst-glowny">&ndash;&nbsp;O, czyli trafiłem. Narzędzie zbrodni.</p>

  <p class="tekst-glowny">&ndash;&nbsp;Trafiłeś. Ale ja nie o&nbsp;tym chciałem. Wyobraź sobie, na pręcie było trochę odcisków palców. Jeden udało się zidentyfikować, mamy już typa w&nbsp;bazie.</p>

  <p class="tekst-glowny">&ndash;&nbsp;Tak?</p>

  <p class="tekst-glowny">&ndash;&nbsp;Rafał Zapolski. Ale on już przecież wącha kwiatki od spodu, niczego się od niego nie dowiemy.</p>

  <p class="tekst-glowny">&ndash;&nbsp;A&nbsp;to ciekawe. &ndash; Chmielewski podrapał się po głowie. &ndash; Trochę inne miałem hipotezy.</p>

  <p class="tekst-glowny">&ndash;&nbsp;Nie! To jeszcze nie jest, kurwa, ciekawe &ndash; warknął komendant znienacka. &ndash; Wszystko, o&nbsp;czym powiedziałem dotychczas, byłoby ładnym zamknięciem sprawy Mohla. Był trup, jest narzędzie, są ślady, jest sprawca, w&nbsp;dodatku też już nieżywy. Śledztwo do zakończenia. Ale wszystko poszło się walić, jeszcze zanim na dobre się wyklarowało. Wyobraź sobie, że na pręcie w&nbsp;laboratorium dopatrzyli się jeszcze czegoś. Starego śladu krwi, prawdopodobnie z&nbsp;czasu morderstwa.</p>

  <p class="tekst-glowny">Komisarz uniósł tylko brwi w&nbsp;oczekiwaniu na dalsze słowa przełożonego.</p>

  <p class="tekst-glowny">&ndash;&nbsp;DNA tej krwi nie należy jednak ani do Mohla, ani do Zapolskiego. Nie ma go też w&nbsp;bazie.</p>

  <p class="tekst-glowny">&ndash;&nbsp;W&nbsp;porządku, czyli czyja to krew, jeśli nie ofiary ani sprawcy? Może ktoś jeszcze brał udział w&nbsp;zabójstwie i&nbsp;zranił się tym prętem, okładając nim Mohla &ndash; zaczął na bieżąco dedukować Chmielewski. &ndash; A&nbsp;teraz może ten drugi sprawca zabił Zapolskiego, bo o&nbsp;coś się pokłócili? To miałoby sens.</p>

  <p class="tekst-glowny">&ndash;&nbsp;W&nbsp;tym momencie to nieistotne! &ndash; Komendant huknął pięścią w&nbsp;stół. &ndash; Ważne jest, że ten, kurwa, ktoś, był na miejscu zbrodni! Razem z&nbsp;tobą i&nbsp;Jaworskim!</p>

  <p class="tekst-glowny">&ndash;&nbsp;Co? O&nbsp;czym komendant mówi?</p>

  <p class="tekst-glowny">&ndash;&nbsp;DNA śladu krwi na pręcie zgadza się w&nbsp;stu procentach z&nbsp;DNA wyciągniętym ze śliny na jednym z&nbsp;papierosów, które technicy zabezpieczyli na miejscu. Rozumiesz to, Chmielewski? Drugi morderca był tam z&nbsp;wami. I&nbsp;śmiał się wam prosto w&nbsp;twarz! Papieroska sobie palił!</p>

  <p class="tekst-glowny">Komisarz powoli wypuścił powietrze. W&nbsp;tym momencie ktoś zapukał.</p>

  <p class="tekst-glowny">&ndash;&nbsp;Nie przeszkadzać! &ndash; warknął Świca.</p>

  <p class="tekst-glowny">Mimo to drzwi się otworzyły.</p>

  <p class="tekst-glowny">&ndash;&nbsp;To pilne, bardzo. &ndash; Policjant, który stanął w&nbsp;wejściu, wyglądał na przerażonego. &ndash; Dostałem zgłoszenie od dyżurnego z&nbsp;komisariatu drugiego. Jeden z&nbsp;policjantów skończył zmianę kilka godzin temu, ale nie zdał broni. Nie ma z&nbsp;nim kontaktu.</p>

  <p class="tekst-glowny">&ndash;&nbsp;Kto taki?</p>

  <p class="tekst-glowny">&ndash;&nbsp;Bernard Jaworski.</p>

  <p class="tekst-glowny">&ndash;&nbsp;Ożeż kurwa, jeszcze tego mi brakowało! Ogłoś alarm w&nbsp;jednostce. Niech go szukają! Może być w&nbsp;niebezpieczeństwie!</p>

  <p class="tekst-glowny">Policjant się odmeldował.</p>

  <p class="tekst-glowny">&ndash;&nbsp;Skąd pomysł, że w&nbsp;niebezpieczeństwie? &ndash; zdziwił się Chmielewski.</p>

  <p class="tekst-glowny">Komendant zacisnął usta, widać było, że próbuje się uspokoić.</p>

  <p class="tekst-glowny">&ndash;&nbsp;Ja mu już rano zdążyłem o&nbsp;tym raporcie z&nbsp;Wrocławia powiedzieć. Wyglądał na bardzo przejętego. Kazałem mu jak najszybciej ustalić listę wszystkich osób, które były wtedy w&nbsp;piwnicy hotelu, i&nbsp;ściągnąć ich na badania DNA! Ale jeśli Bernard szybciej wytypował w&nbsp;jakiś sposób tego drugiego sprawcę, to może tamten coś mu zrobił?</p>

  <p class="tekst-glowny">Chmielewski z&nbsp;niedowierzaniem pokręcił głową.</p>

  <p class="tekst-glowny">&ndash;&nbsp;Obawiam się, komendancie, że jest zupełnie odwrotnie. To Jaworski może być drugim sprawcą.</p>

  <p class="tytul-podrozdzialu-1-swiatlo-gora">Borowice, 7 lipca 2008</p>

  <p class="tekst-glowny-1-akapit">Tomek spojrzał na esemesa.</p>

  <p class="tekst-glowny">Jacek Węglorz: <span class="tytul-dziela">Pomocy </span></p>

  <p class="tekst-glowny">Jeśli wcześniej po plecach Wilczura przeszły ciarki, to teraz czuł, jakby przez jego kark przewalało się stado rozwścieczonych, jadowitych pająków.</p>

  <p class="tekst-glowny">Trzęsącą się ręką wystukał na klawiaturze: <span class="tytul-dziela">Gdzie jesteś?</span></p>

  <p class="tekst-glowny">Sekundy płynęły, a&nbsp;odpowiedź nie nadchodziła. Gorączkowo zastanawiał się, co robić. Wsiadł do samochodu, ale zanim ruszył, postanowił zadzwonić jednak do komisarza Chmielewskiego. Czuł bowiem, że dotarł pod ścianę i&nbsp;nie zostało mu zbyt wiele innych możliwości. Już miał wybierać numer policjanta, gdy na ekranie telefonu znienacka pojawiła się ikonka przychodzącej wiadomości.</p>

  <p class="tekst-glowny">Jacek Węglorz: <span class="tytul-dziela">dgh</span></p>

  <p class="tekst-glowny">Trzy pozornie przypadkowe litery były dla Tomka w&nbsp;pełni zrozumiałym skrótem &ndash; musiało chodzić o&nbsp;Dom Gerharta Hauptmanna.</p>

  <p class="tekst-glowny">Z&nbsp;piskiem opon ruszył w&nbsp;kierunku Jagniątkowa.</p>

  <p class="tytul-podrozdzialu-1-swiatlo-gora">Jelenia Góra, 7 lipca 2008</p>

  <p class="tekst-glowny-1-akapit">Chmielewski, po rozmowie z&nbsp;komendantem i&nbsp;przedstawieniu powodów swoich podejrzeń o&nbsp;możliwy udział Jaworskiego w&nbsp;zabójstwie Mohla, poczuł narastający niepokój. W&nbsp;jednostce ogłoszono alarm &ndash; procedurę uruchamianą zawsze wtedy, gdy któryś z&nbsp;funkcjonariuszy znikał po służbie z&nbsp;bronią i&nbsp;nie udawało się z&nbsp;nim nawiązać kontaktu.</p>

  <p class="tekst-glowny">Targały nim najgorsze przeczucia. Pracował w&nbsp;jeleniogórskiej policji od wielu lat, a&nbsp;do emerytury było mu już zdecydowanie bliżej niż dalej. Zdążył poznać grozę takich sytuacji &ndash; i&nbsp;wiedział, że poza nielicznymi wyjątkami zniknięcia mundurowych z&nbsp;bronią zwykle kończyły się tragicznie. W&nbsp;większości przypadków oznaczały jedno: samobójstwo. Tym razem jednak Chmielewski brał pod uwagę też inną możliwość. Jaworski mógł chcieć komuś zrobić krzywdę.</p>

  <p class="tekst-glowny">Powołany w&nbsp;mgnieniu oka sztab kryzysowy pracował w&nbsp;sali konferencyjnej obok gabinetu komendanta. Powiadomiono wszystkie możliwe jednostki oraz obecne na mieście patrole. Policjanci, którzy bliżej znali Jaworskiego, próbowali typować miejsce, w&nbsp;którym mógł się znajdować.</p>

  <p class="tekst-glowny">Chmielewski już miał dołączyć do obrad, gdy w&nbsp;jego kieszeni zawibrował telefon. Odruchowo chciał odrzucić połączenie, w&nbsp;końcu miał teraz na głowie o&nbsp;wiele poważniejsze sprawy. Po chwili zawahania jednak odebrał.</p>

  <p class="tekst-glowny">&ndash;&nbsp;Chmielewski. Nie mogę teraz rozmawiać, czy to może poczekać?</p>

  <p class="tekst-glowny">&ndash;&nbsp;Nie! Nie może! &ndash; policjant rozpoznał głos Wilczura. &ndash; Potrzebuję pomocy, natychmiast.</p>

  <p class="tekst-glowny">&ndash;&nbsp;Co się dzieje?</p>

  <p class="tekst-glowny">&ndash;&nbsp;Jacek Węglorz jest w&nbsp;niebezpieczeństwie.</p>

  <p class="tekst-glowny">&ndash;&nbsp;Co?</p>

  <p class="tekst-glowny">&ndash;&nbsp;Pałasiński, ten dziennikarz z&nbsp;Karpacza, on jest zamieszany w&nbsp;sprawę śmierci Mohla. Prawdopodobnie podpalił swój dom dzisiaj nad ranem, a&nbsp;wczoraj sfingował swoje pobicie. Mam na to dowody!</p>

  <p class="tekst-glowny">&ndash;&nbsp;Nie, zaraz, to musimy na spokojnie &ndash; zaczął tłumaczyć Chmielewski. Targany złymi przeczuciami, tracił zdolność chłodnego osądu. &ndash; Ja nie mogę teraz rozmawiać, mam tu poważny problem na komendzie.</p>

  <p class="tekst-glowny">&ndash;&nbsp;Czy ty słyszysz, co do ciebie mówię?! &ndash; Wilczurowi puściły ostatnie hamulce. &ndash; Węglorz jest w&nbsp;naprawdę poważnym niebezpieczeństwie, w&nbsp;domu Hauptmanna w&nbsp;Jagniątkowie. Ten świr niby chce z&nbsp;nim przeprowadzić wywiad, ale on mu zrobi krzywdę, zobaczysz! Jeśli masz czyste intencje i&nbsp;nie jesteś w&nbsp;zmowie z&nbsp;wszystkimi, to pomóż mi! A&nbsp;jak nie pomożesz, to wiedz, że będę robił wszystko, żeby udowodnić, że też maczałeś w&nbsp;tym palce!</p>

  <p class="tekst-glowny">&ndash;&nbsp;Nie wiem, o&nbsp;jakiej zmowie mówisz. &ndash; Chmielewski próbował go uspokoić. &ndash; Spokojnie. Zobaczę, co da się zrobić &ndash; dodał i&nbsp;się rozłączył.</p>

  <p class="tekst-glowny">Jeśli wcześniej wydawało mu się, że wszystko znienacka zaczyna się pieprzyć, to w&nbsp;tym momencie nie wiedział już nawet, jak określić to, co właśnie się działo.</p>
</div>


<div class="t-p" id="calibre_link-19">
  <h1 title="Rozdział XVI. Muzeum" class="toc"><a href="#calibre_link-70" class="calibre5"><img alt="" src="images/000002.jpg" class="calibre4" /></a><a href="#calibre_link-70" class="calibre5"><br class="calibre6" /></a><a href="#calibre_link-70" class="calibre5">Rozdział XVI. Muzeum</a></h1>

  <p class="tekst-glowny-1-akapit">DRUGA ZJAWA:</p>

  <p class="tekst-glowny-1-akapit">Słuchaj, Makbecie! Makbecie! Makbecie!</p>

  <p class="tekst-glowny-1-akapit">[…]</p>

  <p class="tekst-glowny-1-akapit">Bądź krwawy, krnąbrny, niepokorny; władza</p>

  <p class="tekst-glowny-1-akapit">Człowieka niech ci drogi nie przegradza:</p>

  <p class="tekst-glowny-1-akapit">Bo nikt z&nbsp;tych, których zrodziła kobieta,</p>

  <p class="tekst-glowny-1-akapit">Nie zrani i&nbsp;nie uśmierci Makbeta.</p>

  <p class="tekst-glowny-podpis-1-swiatlo-gora">William Shakespeare, <span class="tytul-dziela">Makbet</span><sup class="g2"><a href="#calibre_link-71" id="calibre_link-111" class="calibre7">30</a></sup></p>

  <p class="tytul-podrozdzialu-1-swiatlo-gora">Jagniątków, 7 lipca 2008</p>

  <p class="tekst-glowny-1-akapit">Genezę burzy stanowiło powolne, lecz systematyczne zaburzanie kruchej równowagi panującej w&nbsp;przyrodzie. Kiedy narastające różnice ciśnień, temperatur czy ładunków osiągały stan krytyczny, dochodziło do nagłej, gwałtownej dekompensacji. Rozjuszona natura, choć dążyła do przywrócenia utraconego ładu, czyniła to w&nbsp;sposób dramatyczny i&nbsp;nieprzewidywalny.</p>

  <p class="tekst-glowny">Jaworski stał nad Węglorzem, kontrolując to, co pisze historyk.</p>

  <p class="tekst-glowny">&ndash;&nbsp;Dobrze &ndash; wycedził. &ndash; A&nbsp;teraz dalej. Pisz, że w&nbsp;dziewięćdziesiątym drugim zabiłeś Hermanna Mohla, chcąc ukarać go za jego nazistowską przeszłość. I&nbsp;zrobiłeś to dlatego, że zbulwersowało cię jego zachowanie na spotkaniu autorskim. Nie dość, że stary nazista nie przyznał się do winy, to jeszcze cię wyśmiał. Nie mogłeś tego znieść! A&nbsp;po wszystkim ukryłeś ciało w&nbsp;hotelu Sanssouci.</p>

  <p class="tekst-glowny">&ndash;&nbsp;Ale przecież to nieprawda &ndash; zaprotestował Węglorz.</p>

  <p class="tekst-glowny">Jaworski zamachnął się i&nbsp;zdzielił go ręką w&nbsp;policzek.</p>

  <p class="tekst-glowny">&ndash;&nbsp;Ukryłeś ciało w&nbsp;hotelu. Pisz.</p>

  <p class="tekst-glowny">&ndash;&nbsp;Bernard, co to wyprawiasz? To naprawdę nie ma sensu. &ndash; Do rozmowy znów włączył się Pałasiński, który dotychczas milczał, blednąc z&nbsp;każdą kolejną sekundą. &ndash; Słuchaj, ja myślę, że źle to rozegrałeś. Jego trzeba było już nie ruszać. &ndash; Wskazał głową historyka, po czym spojrzał na Jaworskiego i&nbsp;się przeraził.</p>

  <p class="tekst-glowny">W&nbsp;oczach policjanta nie dostrzegł bowiem nawet cienia rozsądku &ndash; jego wielkie źrenice wypełniała wyłącznie panika. Ta zaś, jak wiadomo, była najgorszym z&nbsp;możliwych doradców.</p>

  <p class="tekst-glowny">Jaworski odwzajemnił spojrzenie przez ułamek sekundy, po czym warknął:</p>

  <p class="tekst-glowny">&ndash;&nbsp;Przestań pieprzyć!</p>

  <p class="tekst-glowny">Pałasiński z&nbsp;trudem przełknął ślinę. Od dawna wiedział, jaki jest Bernard &ndash; impulsywny, porywczy, często agresywny, gotowy do działania, zanim jeszcze zdąży pomyśleć. W&nbsp;każdej sytuacji dostrzegał okazję do wybicia się, ale zupełnie nie potrafił ocenić ryzyka ani przewidzieć długofalowych skutków swoich decyzji. W&nbsp;pamięci Maćka ożył obraz z&nbsp;dziewięćdziesiątego drugiego roku &ndash; śmierć Mohla i&nbsp;panika, w&nbsp;jaką wtedy wpadł Jaworski. Gdyby nie opanowanie i&nbsp;zdolność chłodnego myślenia, które miał Pałasiński, cała prawda wyszłaby już wtedy na jaw. Problem polegał na tym, że Bernard dał się wówczas przekonać do planu, który Maciek dopracował z&nbsp;niemal zegarmistrzowską precyzją. Teraz natomiast usiłował działać na własną rękę &ndash; i&nbsp;to mogło skończyć się katastrofą.</p>

  <p class="tekst-glowny">&ndash;&nbsp;Bernard &ndash; zwrócił się do niego po imieniu, choć rzadko to robił. Jaworski wolał, żeby tytułować go szefem. &ndash; Przecież twój plan nie ma sensu. Pomyślmy spokojnie.</p>

  <p class="tekst-glowny">Policjant zmrużył oczy, jak drapieżnik, który szykuje się do ataku na wcześniej upatrzony cel.</p>

  <p class="tekst-glowny">&ndash;&nbsp;Ma, kurwa, sens &ndash; wysyczał. Choć jego głos zdawał się pozornie zdecydowany, w&nbsp;tle dało się słyszeć lekkie drżenie. Na czole mężczyzny pojawiły się pierwsze krople potu. Zaczął gorączkowo wyrzucać z&nbsp;siebie słowa: &ndash; Myśl, do cholery! Rafał i&nbsp;Mariusz z&nbsp;głowy, tak? Czysta robota, śladów nie zostawiłem, strzelałem z&nbsp;tej spluwy. &ndash; Pomachał mu pistoletem przed nosem. &ndash; Jest lewa! A&nbsp;pocisk i&nbsp;łuski zabrałem. Nigdy nie powiążą tego ze mną. Ty natomiast jesteś poza podejrzeniami. Pisarza wkręciłeś, że cię pobili, wybitą szybę i&nbsp;kamień z&nbsp;zapałkami też sprytnie zaaranżowałeś, więc będzie przekonany, że ktoś spalił ci dom w&nbsp;ramach zemsty. Wyjedziesz stąd jeszcze dzisiaj w&nbsp;cholerę i&nbsp;po problemie. A&nbsp;mnie może umoczyć ten pręt. Ale jak przyjadą tu chłopaki za jakiś czas i&nbsp;znajdą jego &ndash; wskazał głową Węglorza &ndash; oraz list, to wszystko ładnie złoży się w&nbsp;logiczną całość. Nie będą już się nad tym prętem zastanawiać.</p>

  <p class="tekst-glowny">&ndash;&nbsp;Będą.</p>

  <p class="tekst-glowny">&ndash;&nbsp;Tak uważasz? &ndash; Twarz Jaworskiego wykrzywił upiorny, demoniczny uśmiech. Przez dłuższą chwilę mierzył wzrokiem dziennikarza. Wtem jego twarz znów stała się spokojna. &ndash; Nie chcesz być częścią planu, to przecież cię nie zmuszę. &ndash; Pokręcił głową z&nbsp;dezaprobatą, po czym wzruszył ramionami. &ndash; Możesz sobie iść.</p>

  <p class="tekst-glowny">&ndash;&nbsp;Co?</p>

  <p class="tekst-glowny">&ndash;&nbsp;No, idź &ndash; zachęcił go, wskazując drzwi pistoletem, który wciąż trzymał w&nbsp;dłoni.</p>

  <p class="tekst-glowny">Pałasiński znieruchomiał, po czym niepewnie obrócił się w&nbsp;stronę wyjścia. W&nbsp;tym samym momencie Jaworski odbezpieczył broń i&nbsp;strzelił. Poczuł chwilową ulgę &ndash; pozbył się wreszcie ostatniego, wątpliwego elementu układanki.</p>

  <p class="tekst-glowny">Węglorz krzyknął przerażony.</p>

  <p class="tekst-glowny">Jaworski spojrzał na niego z&nbsp;pogardą.</p>

  <p class="tekst-glowny">&ndash;&nbsp;Nie mazgaj mi się tutaj, do cholery! &ndash; warknął, po czym zaczął gorączkowo myśleć. Skoro historyk miał zostać kozłem ofiarnym, trzeba było pójść tą drogą do końca i&nbsp;powiązać go nie tylko ze śmiercią Mohla, ale też Pałasińskiego. &ndash; Zrobimy tak. Dopiszesz do listu, że Pałasiński odkrył prawdę o&nbsp;twojej zbrodni. Tak. Więc z&nbsp;obawy, że cię wyda, postanowiłeś go sprzątnąć. Ale wyrzuty i&nbsp;rozpacz okazały się na tyle silne, że zdecydowałeś skończyć również z&nbsp;samym sobą. Właśnie tak! Doskonale to wymyśliłem! &ndash; stwierdził, po czym otarł pot z&nbsp;czoła i&nbsp;usiadł na krześle naprzeciwko Węglorza, wciąż trzymając go na muszce. Wtem poczuł coś twardego w&nbsp;okolicach lędźwi i&nbsp;zamarł przerażony. Powędrował w&nbsp;to miejsce wolną ręką. Tak jak przypuszczał, do paska miał przypiętą kaburę. Nie mógł w&nbsp;to uwierzyć. Wiadomość o&nbsp;wynikach badań śladów znalezionych na narzędziu zbrodni tak go przeraziła, że z&nbsp;nerwów zapomniał dziś o&nbsp;zdaniu służbowej broni na koniec pracy.</p>

  <p class="tekst-glowny">Oblał go zimny pot. Musiał jak najszybciej załatwić sprawę z&nbsp;Węglorzem i&nbsp;wrócić na komendę oddać pistolet, nim dyżurny się zorientuje.</p>

  <p class="tytul-podrozdzialu-1-swiatlo-gora">Jelenia Góra, 7 lipca 2008</p>

  <p class="tekst-glowny-1-akapit">Włodzimierz Chmielewski nie zamierzał ignorować rozpaczliwego telefonu pisarza, ale sam nie mógł teraz wyruszyć do Jagniątkowa, gdy w&nbsp;mieście trwały poszukiwania zaginionego, uzbrojonego policjanta, w&nbsp;dodatku prawdopodobnie uwikłanego w&nbsp;sprawę morderstwa sprzed lat. Wszedł do sali konferencyjnej. Przy dużym stole siedziało już kilkanaście osób, którym komendant przydzielał kolejne zadania.</p>

  <p class="tekst-glowny">&ndash;&nbsp;Słuchajcie, mamy problem… &ndash; zaczął Chmielewski, ale przerwał mu trzask w&nbsp;głośniku stojącego przed jednym z&nbsp;policjantów radiotelefonu.</p>

  <p class="tekst-glowny">&ndash;&nbsp;Tu patrol z&nbsp;Cieplic. &ndash; Głos zdawał się lekko zniekształcony. &ndash; Sprawdziliśmy ten adres, co podaliście. Jaworskiego nie było w&nbsp;domu. Waliliśmy do drzwi, ale nikt nie otwierał.</p>

  <p class="tekst-glowny">&ndash;&nbsp;Cholera jasna… &ndash; Komendant Świca z&nbsp;każdą kolejną sekundą coraz bardziej czerwieniał na twarzy. &ndash; Wyważyć trzeba było!</p>

  <p class="tekst-glowny">&ndash;&nbsp;Mieliśmy to zrobić, ale akurat przyszła jego żona, z&nbsp;pracy dopiero wracała. Otworzyła nam, sprawdziliśmy dom razem z&nbsp;nią, ale po Bernardzie ani śladu. Babka jest przerażona, mówi, że nie ma z&nbsp;nim kontaktu od rana. Ale tłumaczyła to sobie w&nbsp;ten sposób, że wrócił z&nbsp;roboty i&nbsp;wyłączył telefon, bo uciął sobie drzemkę.</p>

  <p class="tekst-glowny">&ndash;&nbsp;Weźcie przepytajcie ją dobrze, jakie on miał zwyczaje. Gdzie chodził po pracy, którędy spacerował? Sąsiadów zagadnijcie, czy czegoś nie zauważyli. Może po służbie zajrzał do domu po coś chociaż na chwilę? Albo jego samochód ktoś widział?</p>

  <p class="tekst-glowny">&ndash;&nbsp;Dobrze, tak zrobimy. Bez odbioru.</p>

  <p class="tekst-glowny">&ndash;&nbsp;Słuchajcie… &ndash; zaczął znowu Chmielewski.</p>

  <p class="tekst-glowny">&ndash;&nbsp;Tu patrol z&nbsp;Sobieszowa. &ndash; Ponownie rozległ się skrzeczący odgłos radiotelefonu. &ndash; Zgłaszamy, że widzieliśmy komisarza Jaworskiego jakieś pół godziny temu.</p>

  <p class="tekst-glowny">&ndash;&nbsp;Co? &ndash; Komendant aż poderwał się z&nbsp;krzesła. &ndash; A&nbsp;co on robił w&nbsp;Sobieszowie?</p>

  <p class="tekst-glowny">&ndash;&nbsp;Nie mam pojęcia, ale na pewno gdzieś się bardzo spieszył. Suszyliśmy sobie tam gdzie zawsze. Przed zakrętem, koło siedziby parku narodowego. I&nbsp;nagle jedzie facet, prawie dziewięćdziesiątkę wycisnął w&nbsp;zabudowanym terenie! No to my lizak, zadowoleni, że zaraz się wlepi naprawdę tłusty mandat. Podchodzimy do auta, a&nbsp;tam… Jaworski! Wiadomo, żeśmy tego mandatu nie wystawili, jak wyszło, że to kolega po fachu. Ale wyglądał na bardzo zdenerwowanego. Tłumaczył się, że jakaś pilna sprawa, że śledztwo, czas go goni i&nbsp;tak dalej. No to poradziliśmy mu tylko, żeby ostrożniej jechał. Jednak ta droga przez góry to kręta bardzo. To wszystko.</p>

  <p class="tekst-glowny">&ndash;&nbsp;A&nbsp;w&nbsp;którą stronę pojechał? &ndash; zapytał Chmielewski, przeczuwając już, jaka będzie odpowiedź.</p>

  <p class="tekst-glowny">&ndash;&nbsp;No tak jak mówiłem, w&nbsp;górę. Do Jagniątkowa, znaczy się.</p>

  <p class="tekst-glowny">&ndash;&nbsp;On jest w&nbsp;domu Hauptmanna &ndash; powiedział stanowczo Chmielewski. &ndash; Musimy tam jechać, zanim zrobi sobie albo komuś krzywdę.</p>

  <p class="tekst-glowny">&ndash;&nbsp;Do tego starego muzeum? Ono w&nbsp;ogóle jeszcze działa? &ndash; Świca nie wyglądał na przekonanego. &ndash; Zresztą, co on niby tam ma robić? Eksponaty zapragnął popodziwiać?</p>

  <p class="tytul-podrozdzialu-1-swiatlo-gora">Jagniątków, 7 lipca 2008</p>

  <p class="tekst-glowny-1-akapit">Błysnęło, a&nbsp;chwilę potem nad górami rozległ się głęboki pomruk, jakby gdzieś tam ponad szczytami do życia budził się pradawny upiór.</p>

  <p class="tekst-glowny">Burzę w&nbsp;Karkonoszach uznawano za przekleństwo rzucone przez Ducha Gór. Według miejscowych legend, gdy ludzie zdołali go rozgniewać, ruszał na szlak z&nbsp;podróżną laską w&nbsp;dłoni. Wystarczyło, że ją uniósł, a&nbsp;nad Karkonoszami rozpętywało się piekło &ndash; pioruny sypały się z&nbsp;nieba, jakby sam gniew natury szukał ujścia. W&nbsp;ten sposób Duch wyładowywał swoją wściekłość, przywracając światu utraconą równowagę, a&nbsp;sobie &ndash; spokój.</p>

  <p class="tekst-glowny">Wilczur nie dziwił się ani trochę legendarnemu władcy gór. Sam miał aż nadto powodów, by czuć gniew.</p>

  <p class="tekst-glowny">Pędził teraz na złamanie karku, wciąż mając przed oczami obraz Pałasińskiego &ndash; jego perfekcyjnie udawanego smutku pomieszanego z&nbsp;przerażeniem, gdy opowiadał o&nbsp;napadzie przy Karkonoskiej. Do tego dochodziła jeszcze ta pokazowa konsternacja, z&nbsp;jaką przyjął informację o&nbsp;wybitej szybie we własnym domu.</p>

  <p class="tekst-glowny">O&nbsp;Chmielewskim, który zdawał się zignorować jego prośbę o&nbsp;pomoc, nawet nie chciał myśleć.</p>

  <p class="tekst-glowny">Po prawej stronie zauważył wyłaniający się spomiędzy starych drzew pałacyk noblisty. Niemal w&nbsp;tym samym momencie o&nbsp;szybę jego samochodu zaczęły uderzać pierwsze, ciężkie krople deszczu, które po chwili zamieniły się w&nbsp;regularną ulewę. Zaraz potem oślepiająca błyskawica przecięła niebo na tysiące kawałków i&nbsp;rozległ się złowieszczy huk. Wciąż nie mógł wyjść z&nbsp;podziwu, że to wszystko &ndash; światło i&nbsp;dźwięk &ndash; było w&nbsp;gruncie rzeczy jedynie skutkiem gwałtownego rozgrzania powietrza przez przemieszczający się ładunek elektryczny. Zdecydowanie, łatwiej było mu przyjąć wersję o&nbsp;wściekłym Duchu Gór.</p>

  <p class="tekst-glowny">Wziął ostry zakręt w&nbsp;prawo i&nbsp;wąską asfaltową drogą ruszył w&nbsp;kierunku parkingu dla pracowników, zlokalizowanego bezpośrednio przy domu Hauptmanna. W&nbsp;tym momencie rozległ się kolejny błysk, oślepiające światło w&nbsp;mgnieniu oka rozpłynęło się po niebie i&nbsp;swoją macką dotknęło iglicy jednej z&nbsp;muzealnych wieżyczek. Wilczur przełknął ślinę, przerażony. Nie znosił burzy.</p>

  <p class="tekst-glowny">Pomyślał o&nbsp;mamie. To po niej odziedziczył ten lęk. Gdy tylko na niebie pojawiały się pierwsze błyski, ogarniała ją panika. Za nic w&nbsp;świecie nie wychodziła wtedy z&nbsp;domu &ndash; potrafiła nawet zrezygnować z&nbsp;długo wyczekiwanej wizyty u&nbsp;lekarza. Na nic zdawały się zapewnienia, że ojciec może podwieźć ją pod same drzwi przychodni. Zatrzaskiwała okna, zasuwała rolety, a&nbsp;czasem schodziła do piwnicy, jakby nie była pewna, czy w&nbsp;pozostałych częściach domu groźny żywioł nie zdoła jej dosięgnąć.</p>

  <p class="tekst-glowny">Na pracowniczym parkingu stały aż cztery samochody. Jeden należał do Węglorza, to Wilczur wiedział, drugi zapewne do Pałasińskiego, ale… czyje były pozostałe?</p>

  <p class="tekst-glowny">Niewiele myśląc, biegiem ruszył w&nbsp;stronę wejścia do muzeum. Na schodach przed drzwiami stał starszy mężczyzna i&nbsp;kuląc się pod ścianą przed przybierającą na sile ulewą, próbował gdzieś dzwonić.</p>

  <p class="tekst-glowny">&ndash;&nbsp;A&nbsp;pan tu co? &ndash; burknął, gdy dostrzegł Wilczura.</p>

  <p class="tekst-glowny">&ndash;&nbsp;Ja do Jacka Węglorza! Jest w&nbsp;muzeum!</p>

  <p class="tekst-glowny">&ndash;&nbsp;No świetnie &ndash; prychnął tamten. &ndash; I&nbsp;jak pan tam wejdziesz, skoro zamknięte?</p>

  <p class="tekst-glowny">&ndash;&nbsp;A&nbsp;pan kim jest?</p>

  <p class="tekst-glowny">&ndash;&nbsp;Dozorcą. Przyszedłem na swoją zmianę, ale nie mogę wejść do środka. Dzwoniłem do zmiennika, mówi, że rano przyszedł kustosz i&nbsp;zwolnił go szybciej do domu.</p>

  <p class="tekst-glowny">&ndash;&nbsp;Nie ma pan kluczy?</p>

  <p class="tekst-glowny">&ndash;&nbsp;Mam, ale co z&nbsp;tego. Patrz pan. &ndash; Wskazał palcem na zakratowaną szybę. &ndash; Drzwi są zamknięte od środka na zasuwę. Kustosz musiał ją przesunąć, jak zamykał za poprzednim dozorcą. Tyle że teraz za cholerę nie mogę się do niego dodzwonić, żeby mi otworzył. O, tego też próbowałem. &ndash; Złapał za ciężką kołatkę i&nbsp;z&nbsp;całej siły uderzył nią kilka razy. &ndash; I&nbsp;nic.</p>

  <p class="tekst-glowny">Błysnęło po raz kolejny, aż ich oślepiło. Niemal w&nbsp;tym samym momencie rozległ się złowrogi niski pogłos.</p>

  <p class="tekst-glowny">&ndash;&nbsp;Żeby tylko w&nbsp;jakieś drzewo w&nbsp;parku nie pieprznęło. &ndash; Dozorca z&nbsp;niepokojem rozejrzał się wokół. &ndash; Wie pan, dom stoi na górce, co ja gadam, na skale. Tu pioruny naprawdę lubią walić.</p>

  <p class="tekst-glowny">&ndash;&nbsp;Tam stało się coś złego &ndash; zawyrokował Wilczur. &ndash; Czuję to.</p>

  <p class="tekst-glowny">&ndash;&nbsp;Co też pan?</p>

  <p class="tekst-glowny">&ndash;&nbsp;Jak można dostać się do środka inaczej niż drzwiami?</p>

  <p class="tekst-glowny">&ndash;&nbsp;Oj, panie. &ndash; Dozorca podrapał się po głowie. &ndash; Tu wszystkie drzwi są takie, że chyba czołgu by trzeba było, żeby je rozwalić. Ten dom to mała twierdza.</p>

  <p class="tekst-glowny">&ndash;&nbsp;A&nbsp;okna?</p>

  <p class="tekst-glowny">&ndash;&nbsp;Wszystkie na parterze zakratowane. I&nbsp;to też są takie kraty, że… &ndash; cmoknął. &ndash; Po Hauptmannie jeszcze, solidna robota. A&nbsp;zresztą szyby są pod alarmem, jakby pan wybił, to będzie wyło jak wściekłe.</p>

  <p class="tekst-glowny">&ndash;&nbsp;Musi być jakiś sposób. &ndash; Wilczur się nie poddawał.</p>

  <p class="tekst-glowny">Zbiegł po schodach i&nbsp;oddalił się nieco, żeby przyjrzeć się budynkowi z&nbsp;większej odległości. Dopiero wtedy dostrzegł taras, skryty na pierwszym piętrze za wieżyczką z&nbsp;cebulastym hełmem.</p>

  <p class="tekst-glowny">&ndash;&nbsp;Tam jest balkon! &ndash; zawołał do dozorcy. &ndash; Może dałbym radę wdrapać się na niego po ścianie? Na piętrze też są zakratowane okna?</p>

  <p class="tekst-glowny">Dozorca się skrzywił.</p>

  <p class="tekst-glowny">&ndash;&nbsp;Okno zakratowane. Ale drzwi, przeszklone, nie.</p>

  <p class="tekst-glowny">&ndash;&nbsp;Dobra, próbujmy tamtędy.</p>

  <p class="tekst-glowny">&ndash;&nbsp;Panie, ale to pan byś musiał wybić szybę.</p>

  <p class="tekst-glowny">&ndash;&nbsp;Dokładnie to zamierzam zrobić.</p>

  <p class="tekst-glowny">&ndash;&nbsp;Nie no, gdzie! Ja nie pozwalam! Już się moja zmiana zaczęła. Łeb mi za to urwą. Alarm się włączy! I&nbsp;interwencyjna potem przyjedzie.</p>

  <p class="tekst-glowny">&ndash;&nbsp;Nie obchodzi mnie to! Zresztą, niech przyjeżdżają! Kustosz jest w&nbsp;niebezpieczeństwie.</p>

  <p class="tekst-glowny">&ndash;&nbsp;No w&nbsp;jakim niebezpieczeństwie, może poszedł do archiwum na strychu i&nbsp;telefonu nie wziął?</p>

  <p class="tekst-glowny">Wilczur nie zamierzał dłużej z&nbsp;nim dyskutować. Pobiegł pod taras i&nbsp;łapiąc za kutą kratę wielkiego okna na parterze, zaczął mozolną wspinaczkę po granitowych blokach, którymi wykończona była w&nbsp;tym miejscu fasada.</p>

  <p class="tekst-glowny">&ndash;&nbsp;No co też pan, co też… Złaź mi stamtąd. &ndash; Dozorca dogonił go chwilę później, ciężko sapiąc, po czym zaczął krzyczeć: &ndash; Bo na policję zadzwonię!</p>

  <p class="tekst-glowny">&ndash;&nbsp;I&nbsp;chuj! &ndash; warknął Wilczur, stękając z&nbsp;wysiłku. &ndash; Dzwoń pan, jeśli chcesz!</p>

  <p class="tekst-glowny">&ndash;&nbsp;Bezczelny gówniarz! &ndash; krzyczał dozorca. &ndash; Spróbuj mi szybę wybić, to konsekwencje poniesiesz. Kim ty w&nbsp;ogóle jesteś!</p>

  <p class="tekst-glowny">&ndash;&nbsp;Pisarzem!</p>

  <p class="tekst-glowny">&ndash;&nbsp;Świat na psy schodzi, patrzcie go! &ndash; Starszy mężczyzna wpadł w&nbsp;furię. &ndash; Pisarze bandyci! I&nbsp;jeszcze takie słownictwo! No, wyleją mnie, jak interwencyjna przyjedzie. I&nbsp;pan też będzie miał przesrane.</p>

  <p class="tekst-glowny">&ndash;&nbsp;A&nbsp;w&nbsp;dupie to mam! Głęboko! &ndash; Wilczur nie przebierał w&nbsp;słowach.</p>

  <p class="tekst-glowny">Przypomniał sobie poprzedni pobyt w&nbsp;Karkonoszach, wtedy wszystko schrzanił &ndash; miał poczucie, że przez niego zginął niewinny człowiek. Drugi raz nie popełni tego błędu.</p>

  <p class="tekst-glowny">Był niemal w&nbsp;połowie wysokości parteru, gdy z&nbsp;wnętrza doszedł ich huk wystrzału.</p>

  <p class="tekst-glowny">&ndash;&nbsp;Kurwa! &ndash; przeraził się Wilczur, a&nbsp;jednocześnie poczuł kolejny przypływ adrenaliny. Musiał się spiąć. Musiał działać.</p>

  <p class="tekst-glowny">Ostatni odcinek był jednak najtrudniejszy &ndash; kończyła się krata okna i&nbsp;brakowało punktów podparcia.</p>

  <p class="tekst-glowny">„Już niewiele ci zostało” &ndash; powtarzał sobie w&nbsp;głowie najprostsze i&nbsp;najbardziej treściwe komunikaty. &ndash; „Dasz radę”. Spojrzał w&nbsp;górę. Potrzebował dwóch&ndash;trzech ruchów i&nbsp;będzie mógł złapać się rękami balustrady balkonu. Musiał tylko się skupić.</p>

  <p class="tekst-glowny">Puścił kratę i&nbsp;spróbował zaczepić palcami o&nbsp;upatrzony wcześniej głęboki rowek między granitowymi blokami, gdzie brakowało spoiny. Udało się. Przylgnął do zimnej ściany i&nbsp;popatrzył w&nbsp;dół, szukając miejsca, o&nbsp;które mógłby zaprzeć stopę przy kolejnym ruchu. W&nbsp;tym momencie palce wyślizgnęły mu się jednak ze szczeliny i&nbsp;stracił równowagę. Ostatnim odruchem, zanim na dobre poleciał w&nbsp;dół, złapał się z&nbsp;powrotem kraty.</p>

  <p class="tekst-glowny">Gdy próbował wyczuć jakiś punkt podparcia dla stopy, trzasnęła rozrywana nogawka spodni, którymi zahaczył o&nbsp;jeden z&nbsp;jej wystających elementów. Ułamek sekundy później całym ciężarem zawisł na ręce, szarpnęło nim i&nbsp;zawył z&nbsp;bólu. Był pewien, że tym ruchem wybił sobie bark albo stało się jeszcze coś gorszego. Teraz jednak w&nbsp;ogóle się to nie liczyło. Złapał drugą ręką za kratę i&nbsp;spróbował zaprzeć nogi o&nbsp;parapet okna, żeby ponownie zacząć się wspinać.</p>

  <p class="tekst-glowny">W&nbsp;tym momencie zobaczył, jak od strony zlokalizowanego przy parkingu garażu, utykając, biegnie w&nbsp;jego kierunku dozorca z&nbsp;drabiną pod pachą i&nbsp;łomem. Parę chwil później był już obok niego. Skąd w&nbsp;staruszku nagle tyle wigoru, Wilczur nie wnikał. Dozorca tymczasem rozsunął drabinę i&nbsp;oparł ją o&nbsp;ścianę tuż obok Tomka.</p>

  <p class="tekst-glowny">&ndash;&nbsp;Wchodź pan, ja nie dam rady &ndash; wydusił, po czym wystawił w&nbsp;jego kierunku łom. &ndash; A&nbsp;to do wybicia szyby. Tam rzeczywiście musi dziać się coś złego.</p>

  <p class="tekst-glowny">&ndash;&nbsp;Przyzwoity jednak z&nbsp;pana człowiek. &ndash; Wilczur złapał łom i&nbsp;ignorując rwanie w&nbsp;okolicach barku i&nbsp;łopatki, zaczął ponownie wspinać się na górę.</p>

  <p class="tekst-glowny">Po chwili był już na tarasie. Zgodnie z&nbsp;tym, co mówił dozorca, było tu zakratowane okno, a&nbsp;obok niego przeszklone w&nbsp;górnej połowie drzwi. Doskoczył do nich i&nbsp;nie myśląc zbyt wiele, zamachnął się łomem. Rozległ się huk tłuczonej szyby. Wilczur odruchowo stanął na palcach i&nbsp;zaczął się skradać, jakby liczył, że w&nbsp;ten sposób zniweluje hałas, który spowodował chwilę wcześniej.</p>

  <p class="tekst-glowny">Omijając kawałki szkła, wszedł do środka. W&nbsp;muzeum panowała bezgraniczna cisza.</p>

  <p class="gwiazdka">*</p>

  <p class="tekst-glowny-1-akapit">Czuł, że to już koniec, ale o&nbsp;dziwo było mu z&nbsp;tą myślą jakby lżej.</p>

  <p class="tekst-glowny">Nie będzie już musiał niczego udawać. Przestanie lawirować, knuć, szukać sposobów na zatuszowanie&nbsp;zbrodni, której był świadkiem w&nbsp;dziewięćdziesiątym drugim. Ustąpią wyrzuty sumienia, które towarzyszyły mu przez te wszystkie lata, jak cień, od którego nie sposób się uwolnić. Zniknie lęk &ndash; ten uporczywy, podstępny lęk, wracający co jakiś czas niczym przewlekła choroba, atakująca znienacka, w&nbsp;najmniej odpowiednim momencie. Skończą się poranki, gdy budził się z&nbsp;niespokojnego snu, z&nbsp;ciężarem na piersi i&nbsp;świadomością, że to, czego kiedyś był świadkiem, wciąż może do niego wrócić.</p>

  <p class="tekst-glowny">Im dłużej myślał, tym większą czuł ulgę. Bo to właśnie wróciło. Sprawiedliwość się o&nbsp;niego upomniała. I&nbsp;choć wiedział, że zapłaci najwyższą możliwą cenę &ndash; swojego życia &ndash; poczuł się wolny. Aż miał ochotę się szczerze uśmiechnąć, po raz pierwszy od lat. Chciał zatrzymać to uczucie na dłużej, rozgościć się w&nbsp;nim choć na moment. Ale radość była ulotna. Zaraz po niej pojawił się żal &ndash; że ta wolność potrwa tylko chwilę. Paręnaście sekund, może kilka minut, zanim odpłynie w&nbsp;ciemność na zawsze. Oczy mu się zaszkliły.</p>

  <p class="tekst-glowny">Wszystko przez jeden błąd. Gdyby wtedy, w&nbsp;tym nieszczęsnym dziewięćdziesiątym drugim odmówił dawnemu kumplowi z&nbsp;liceum, wszystko potoczyłoby się inaczej.</p>

  <p class="tekst-glowny">„Uczciwa robota, mamy interes do dogrania z&nbsp;Niemcem &ndash; namawiał go wtedy Jaworski. &ndash; Wezmę Rafałka i&nbsp;Mariusza, zajmiemy się wszystkim. Potrzebujemy tylko tłumacza, żeby ze szwabem się dogadać”. Propozycja wydawała się Pałasińskiemu interesująca, bo cóż niebezpiecznego może być w&nbsp;tłumaczeniu rozmów przez jeden głupi wieczór? A&nbsp;nawet jeśli interes, którego chcieli dobić, nie był do końca uczciwy, to co Pałasińskiemu do tego? On miał tylko tłumaczyć, a&nbsp;potem zainkasować pokaźną kwotę, którą oferował Jaworski. A&nbsp;że w&nbsp;domu nigdy się nie przelewało, Maciek nie wahał się długo.</p>

  <p class="tekst-glowny">Ten wieczór zmienił jednak całe jego życie.</p>

  <p class="tekst-glowny">Przed oczami stanęło mu nieczynne schronisko nad wodospadem Łomniczki &ndash; przeklęta, zapomniana przez ludzi poniemiecka rudera, przy której przebiegał jeden z&nbsp;najpiękniejszych szlaków w&nbsp;Karkonoszach. Od tamtej pamiętnej nocy Pałasiński nie odważył się wrócić w&nbsp;to miejsce ani razu, starając się za wszelką cenę nie przywoływać dramatycznych wspomnień, które zepchnął na dno pamięci. A&nbsp;jednak teraz wróciły &ndash; nagle i&nbsp;bez uprzedzenia. Znów usłyszał ten charakterystyczny, cyniczny i&nbsp;pełen pogardy śmiech człowieka, który zawsze uchodził bezkarnie. Tak właśnie śmiał się Hermann Mohl. Zaraz potem pamięć podsunęła Pałasińskiemu zupełnie inny obraz tego samego człowieka &ndash; jak czołga się po podłodze, jęczy z&nbsp;bólu, gdy kolejne uderzenia pręta rozcinają mu skórę, i&nbsp;jak błagalnie spogląda na Pałasińskiego, plując krwią i&nbsp;prosząc o&nbsp;litość.</p>

  <p class="tekst-glowny">Krew?</p>

  <p class="tekst-glowny">Maciek spojrzał na swój brzuch, spróbował dotknąć go ręką, ale ta odmawiała posłuszeństwa. Delikatnie przesunął więc drugą i&nbsp;położył w&nbsp;okolicach pępka. Ostatkiem sił zmusił się do przekrzywienia głowy. No tak, to przecież jego krew.</p>

  <p class="tekst-glowny">Obraz zaczynał mu się powoli rozmywać, tracił przytomność.</p>

  <p class="tekst-glowny">Żal mu się zrobiło Węglorza, który zaraz miał zginąć w&nbsp;pozorowanym samobójstwie. Kalejdoskop uczuć gnał dalej &ndash; poczuł wstręt do siebie samego, w&nbsp;końcu poniekąd też przyłożył do tego rękę.</p>

  <p class="tekst-glowny">Tak jak do śmierci Mohla &ndash; choć jego zabójstwo zdawało mu się dużo bardziej zasłużoną karą. Węglorz natomiast był niewinny.</p>

  <p class="tekst-glowny">Jaworski tymczasem dyktował historykowi ostatnie słowa listu. Tamten pisał je drżącą ręką, płacząc bez przerwy. Każdą kolejną literę stawiał z&nbsp;ociąganiem, jakby przeczuwał, że kreślone na papierze znaki wyznaczać będą jednocześnie ostatnie sekundy jego życia.</p>

  <p class="tekst-glowny">Pałasiński spoglądał na policjanta z&nbsp;odrazą.</p>

  <p class="tekst-glowny">Los bywał przewrotny &ndash; właśnie uświadomił sobie, jak jedno pozornie błahe wydarzenie potrafi uruchomić lawinę upiornych zdarzeń i&nbsp;wpędzić człowieka w&nbsp;spiralę zła, z&nbsp;której trudno się wydostać. Tak było i&nbsp;tym razem. Gdyby tylko Pałasiński chodził do innej szkoły niż Jaworski, pewnie nigdy by się nie zaprzyjaźnili. Ba, ich drogi mogłyby się w&nbsp;ogóle nie przeciąć.</p>

  <p class="tekst-glowny">A&nbsp;wtedy Jaworski nie zjawiłby się u&nbsp;Pałasińskiego z&nbsp;„propozycją nie do odrzucenia”. Gdyby nie ta nieszczęsna propozycja, może dziś, po tylu latach, Pałasiński nie konałby w&nbsp;domu Hauptmanna, wpatrując się bezsilnie w&nbsp;zbliżającą się egzekucję Węglorza.</p>

  <p class="tekst-glowny">Gerhart Hauptmann.</p>

  <p class="tekst-glowny">Spoglądał na nich ze ściany ze stoickim spokojem, niewzruszony w&nbsp;obliczu scen, które rozgrywały się w&nbsp;jego dawnym domu. Może nawet nie dawnym, ale obecnym &ndash; jego duch na pewno był tu przecież z&nbsp;nimi. Twórcy nigdy do końca nie opuszczają swoich domów.</p>

  <p class="tekst-glowny">Hauptmann też popełnił w&nbsp;życiu niejeden grzech. Złe wybory, towarzystwo niewłaściwych polityków, złamane kobiece serca. „Nawet on, noblista, nie raz zbłądził” &ndash; ta myśl przez chwilę podniosła Pałasińskiego na duchu. Zaraz jednak znów zrobiło mu się gorzko na sercu.</p>

  <p class="tekst-glowny">Przypomniał sobie o&nbsp;ambicjach, które miał, gdy kończył studia. Dziennikarstwo śledcze na poważnie. Pisanie reportaży, które będą porywać czytelników, wzruszać i&nbsp;uczyć. A&nbsp;co z&nbsp;tego wyszło? Kim został? Dziennikarzem lokalnej gazety, którego jedyne w&nbsp;miarę ciekawe teksty były pisane podłym językiem, a&nbsp;wszystko, co mądrego i&nbsp;bardziej jakościowego próbował przemycić w&nbsp;swoich artykułach, redakcja ucinała i&nbsp;kreśliła, bo przecież to lokalna gazeta, nikogo nie interesują filozoficzne rozważania dziennikarza nieudacznika.</p>

  <p class="tekst-glowny">Najgorsze było to, że wszystkie ostatnie teksty o&nbsp;zagadkach Sanssouci pisał w&nbsp;złej wierze &ndash; nie po to, by dojść do prawdy, bo tę znał aż za dobrze. Pisał je z&nbsp;podłym zamiarem &ndash; wyłącznie by odwrócić uwagę opinii publicznej od rzeczywistej przyczyny śmierci Mohla.</p>

  <p class="tekst-glowny">Po nocach latał z&nbsp;puszką sprayu, malując swastyki na fasadach budynków, które kiedyś miały być siedzibami ambasad, a&nbsp;potem opisywał to w&nbsp;gazecie jako sensacyjną, niepokojącą nowinę. Wszystko po to, by na nowo rozbudzić upiory trudnej niemiecko-polskiej historii Dolnego Śląska. I&nbsp;by ratować własną skórę.</p>

  <p class="tekst-glowny">Nagle przed oczami stanęła mu wrocławska opera. Dyrygentka, która wchodzi do podscenia i&nbsp;unosi dłoń, nakazując orkiestrze powstanie.</p>

  <p class="tekst-glowny">A&nbsp;potem zaczął się spektakl, <span class="tytul-dziela">Makbet</span> w&nbsp;interpretacji Giuseppego Verdiego. Dlaczego z&nbsp;miliarda sekund przeżytych na tym świecie w&nbsp;ostatniej chwili życia umysł przywołał właśnie wspomnienie tej opery? Kiedy w&nbsp;ogóle Pałasiński ją oglądał? Ach, tak, był na niej jako student. Boże, żadna sztuka nigdy wcześniej i&nbsp;nigdy później nie wywarła na nim takiego wrażenia, jak tamten <span class="tytul-dziela">Makbet</span>. Opowieść o&nbsp;ludzkim pożądaniu władzy i&nbsp;pieniędzy za wszelką cenę była tak przewrotna i&nbsp;niezmiennie aktualna.</p>

  <p class="tekst-glowny">Spojrzał ponownie na Jaworskiego i&nbsp;ujrzał w&nbsp;nim ucieleśnienie Makbeta. Żałował tylko, że tym razem nie będzie jak w&nbsp;operze &ndash; zabraknie katharsis, sprawiedliwego finału, w&nbsp;którym zbrodniarz ponosi zasłużoną karę. Zabójstwo Węglorza było już tylko kwestią kilkudziesięciu sekund. Do tego czasu nikt nie zjawi się z&nbsp;pomocą &ndash; żaden niezrodzony z&nbsp;kobiecego łona nie stanie na drodze, żaden las nie ruszy spod Śnieżki, by podejść pod mury pałacu Hauptmanna i&nbsp;uderzyć w&nbsp;tę improwizowaną twierdzę zła. Nie będzie zbawienia, nie będzie sprawiedliwości.</p>

  <p class="tekst-glowny">Znów ogarnął go mrok, a&nbsp;chwilę później przed jego oczami ponownie wyostrzył się obraz gabinetu Węglorza. Tracił świadomość i&nbsp;odzyskiwał ją na przemian, jakby organizm, w&nbsp;desperackim akcie oporu, uruchamiał ostatnie rezerwy &ndash; kolejny mechanizm obronny, ostatnią nadzieję na przetrwanie. Zaciskały się obwodowe naczynia krwionośne, nadnercza wyrzucały kolejną porcję adrenaliny, próbując rozpaczliwie podnieść ciśnienie, które nieustannie spadało z&nbsp;każdą utraconą kroplą krwi. Ale przy takiej ranie wstrząs był nieunikniony. Wszystkie te wysiłki ciała stawały się już tylko żałosnym obrazem agonii &ndash; dramatyczną, niemą próbą zaprzeczenia temu, co nieuchronne.</p>

  <p class="tekst-glowny">&ndash;&nbsp;Zostaw go!</p>

  <p class="tekst-glowny">Pałasiński usłyszał czyjś krzyk, dochodził jakby z&nbsp;oddali. Z&nbsp;trudem obrócił głowę. Obraz znów zaczął się rozmazywać. Zmarszczył czoło i&nbsp;zobaczył nad sobą Tomasza Wilczura. A&nbsp;może tylko mu się wydawało? Może to był Makduf?</p>

  <p class="tekst-glowny">Czy on jeszcze oglądał spektakl życia, czy całym sobą był już w&nbsp;operze umierania? Chyba to drugie &ndash; uwięziony w&nbsp;konającym ciele umysł próbował podsuwać mu jeszcze różne obrazy. Na pewno to drugie, dostał już przecież sygnały z&nbsp;ciała, że kapitulacja jest nieunikniona. Ale dlaczego akurat <span class="tytul-dziela">Makbet</span>? To pytanie wróciło po raz kolejny, jakby świadomość chciała prosić podświadomość o&nbsp;racjonalne uzasadnienie decyzji wyświetlenia w&nbsp;ostatnich sekundach życia tego właśnie obrazu. Nie wiedział. Może ostatki jego straconej duszy, w&nbsp;oczekiwaniu na koniec, próbowały jeszcze przedłużyć swoją obecność w&nbsp;postępującej agonii poprzez wzniecanie wspomnień z&nbsp;czasów, gdy żył pełną piersią.</p>

  <p class="tekst-glowny">Wydawało mu się, że las za oknem zaczyna zbliżać się do okien gabinetu kustosza. Czy Makbet jednak zostanie pokonany? A&nbsp;może to po prostu burzowy wiatr smagał gałęziami starych parkowych drzew, które z&nbsp;każdej strony otulały nawiedzoną willę starego pisarza?</p>

  <p class="tekst-glowny">Rachunek sumienia dokonany. Żałował. Rozumiał jednak, że nikt mu nie wybaczy. Nie miał już czasu na zadośćuczynienie ani pojednanie.</p>

  <p class="tekst-glowny">Próbował coś powiedzieć, ale krtań odmówiła mu posłuszeństwa. Kolejne układy w&nbsp;ciele były odłączane, jak zasilanie w&nbsp;kolejnych dzielnicach upadającego pod ostrzałem nieprzyjaciela miasta.</p>

  <p class="tekst-glowny">&ndash;&nbsp;Przepraszam &ndash; wydusił ostatkiem sił Pałasiński. &ndash; Przepraszam.</p>

  <p class="tekst-glowny">W&nbsp;tym momencie obraz przed jego oczami rozpłynął się na dobre.</p>

  <p class="gwiazdka">*</p>

  <p class="tekst-glowny-1-akapit">&ndash;&nbsp;Zostaw go!</p>

  <p class="tekst-glowny">Wilczur wpadł do gabinetu. Wiedział, że ryzykuje wiele &ndash; zdawał sobie przecież sprawę, że Jaworski jest uzbrojony. Nie analizował tego jednak, obawiając się, że wtedy w&nbsp;jego umyśle na dobre rozgoszczą się wątpliwości. On natomiast musiał działać.</p>

  <p class="tekst-glowny">Policjant spojrzał na niego i&nbsp;zamarł, zaskoczony.</p>

  <p class="tekst-glowny">&ndash;&nbsp;Jeszcze ciebie mi tu, kurwa, brakowało &ndash; syknął wreszcie, po czym wycelował broń w&nbsp;jego stronę.</p>

  <p class="tekst-glowny">Zmierzyli się wzrokiem.</p>

  <p class="tekst-glowny">Chwila zdawała się trwać w&nbsp;nieskończoność.</p>

  <p class="tekst-glowny">W&nbsp;tym momencie Węglorz zerwał się z&nbsp;krzesła i&nbsp;rzucił na Jaworskiego. Zaczęli się szarpać, ale zanim Tomek do nich doskoczył, padł kolejny strzał. Historyk jęknął, osuwając się na podłogę.</p>

  <p class="tekst-glowny">Jaworski, ciężko dysząc, wycelował teraz broń w&nbsp;stronę pisarza.</p>

  <p class="tekst-glowny">&ndash;&nbsp;To nie ma sensu &ndash; wyszeptał Wilczur, nie spuszczając z&nbsp;niego spojrzenia.</p>

  <p class="tekst-glowny">Uniósł ręce &ndash; odruchowo, jakby ten gest był w&nbsp;stanie cokolwiek zmienić.</p>

  <p class="tekst-glowny">&ndash;&nbsp;Nie będziesz mi mówił, co…</p>

  <p class="tekst-glowny">W&nbsp;tym momencie usłyszeli wyjące syreny &ndash; dźwięk z&nbsp;każdą sekundą przybierał na sile. Jaworski wyjrzał przez okno, wciąż trzymając Wilczura na muszce.</p>

  <p class="tekst-glowny">Drogą od strony Sobieszowa jechał cały sznur policyjnych radiowozów.</p>

  <p class="tekst-glowny">&ndash;&nbsp;Kurwa… &ndash; warknął policjant, po czym znowu spojrzał na Wilczura.</p>

  <p class="tekst-glowny">&ndash;&nbsp;Nie wywiniesz się już z&nbsp;tego &ndash; wycedził Tomek i&nbsp;wskazał leżącego u&nbsp;jego stóp Pałasińskiego, a&nbsp;potem na Węglorza.</p>

  <p class="tekst-glowny">&ndash;&nbsp;Nieprawda!</p>

  <p class="tekst-glowny">&ndash;&nbsp;Oni już po ciebie jadą. I&nbsp;nie ustąpią, póki cię nie dorwą, żywego lub martwego.</p>

  <p class="tekst-glowny">Kliknął odbezpieczany po raz kolejny pistolet.</p>

  <p class="tekst-glowny">&ndash;&nbsp;Nawet jeśli mnie zabijesz… &ndash; Pisarz starał się mówić spokojnie, choć czuł, jak po plecach, między łopatkami, spływa mu strużka zimnego potu. &ndash; To niczego nie zmieni. I&nbsp;tak cię złapią. A&nbsp;wtedy dostaniesz dożywocie. Nikt cię nie wybroni od tego, co zrobiłeś.</p>

  <p class="tekst-glowny">&ndash;&nbsp;Ja…</p>

  <p class="tekst-glowny">&ndash;&nbsp;To się nie uda. Nie popełniaj kolejnego błędu.</p>

  <p class="tekst-glowny">Jaworski milczał. Po chwili skrzywił twarz, jakby miał zaraz się rozpłakać, opuścił pistolet, a&nbsp;wolną ręką zasłonił oczy.</p>

  <p class="tekst-glowny">Wilczur zamarł, wstrzymując oddech. Chciał wyrwać mężczyźnie broń, ale wiedział, że gwałtowne ruchy wywołują gwałtowną reakcję. Czekał.</p>

  <p class="tekst-glowny">Komisarz tymczasem ciężko nabrał powietrza, po czym wsadził sobie pistolet do ust i&nbsp;pociągnął za spust.</p>
</div>


<div class="t-p" id="calibre_link-20">
  <h1 title="Rozdział XVII. Sekret budy Nad Wodospadem" class="toc"><a href="#calibre_link-72" class="calibre5"><img alt="" src="images/000002.jpg" class="calibre4" /></a><a href="#calibre_link-72" class="calibre5"><br class="calibre6" /></a><a href="#calibre_link-72" class="calibre5">Rozdział XVII. Sekret budy Nad Wodospadem</a></h1>

  <p class="tekst-glowny-1-akapit">Historia niemieckiej dyplomacji w&nbsp;okresie narodowego socjalizmu nie składała się bowiem w&nbsp;przeważającej części z&nbsp;oporu i&nbsp;działań opozycyjnych. Pielęgnowany przez dziesiątki lat wizerunek zarówno własny, jak i&nbsp;historyczny polityki zagranicznej w&nbsp;Republice Federalnej jest mitem.</p>

  <p class="tekst-glowny-podpis-1-swiatlo-gora">E. Conze i&nbsp;in., <span class="tytul-dziela">Urząd. Niemieccy dyplomaci w&nbsp;III Rzeszy i&nbsp;RFN</span><sup class="g2"><a href="#calibre_link-73" id="calibre_link-112" class="calibre7">31</a></sup></p>

  <p class="tytul-podrozdzialu-1-swiatlo-gora">Kowary, 10 lipca 2008</p>

  <p class="tekst-glowny-1-akapit">Było późne popołudnie i&nbsp;całe miasto tonęło w&nbsp;słońcu, gdy Włodzimierz Chmielewski zmierzał w&nbsp;dół ulicy 1 Maja, stanowiącej główną oś kowarskiej starówki. Wszedł do swojej ulubionej cukierni i&nbsp;skierował się do ogródka dla gości. Zlokalizowany był on na zapleczu starej kamienicy, gdzie w&nbsp;drugiej połowie dnia panował już przyjemny cień. Lubił tam przesiadywać &ndash; kawiarniany taras sięgał samego brzegu Jedlicy, która podczas upalnego lata była dodatkowym źródłem orzeźwiającego chłodu.</p>

  <p class="tekst-glowny">Zaraz też dostrzegł pisarza, który zajmował stolik w&nbsp;rogu, pod samą ścianą.</p>

  <p class="tekst-glowny">&ndash;&nbsp;Dzień dobry &ndash; przywitał się, ściskając mu dłoń. &ndash; Przejdziemy na ty, dobrze?</p>

  <p class="tekst-glowny">&ndash;&nbsp;Pewnie. Tomek.</p>

  <p class="tekst-glowny">&ndash;&nbsp;Włodek, miło mi. Chciałem zaprosić cię na kawę, żeby podziękować za pomoc.</p>

  <p class="tekst-glowny">Wilczur się uśmiechnął.</p>

  <p class="tekst-glowny">&ndash;&nbsp;To chyba ja tobie powinienem podziękować. Gdybyście nie przyjechali w&nbsp;porę, już by mnie na tym świecie nie było.</p>

  <p class="tekst-glowny">&ndash;&nbsp;Cóż, to w&nbsp;sumie możliwe. &ndash; Chmielewski potarł swojego wąsa. &ndash; Ale nie możesz sobie umniejszać. To ty dokonałeś przełomu w&nbsp;moim śledztwie.</p>

  <p class="tekst-glowny">&ndash;&nbsp;Ja? &ndash; zdziwił się Wilczur.</p>

  <p class="tekst-glowny">W&nbsp;międzyczasie podeszła kelnerka, przyjęła zamówienie na dwie czarne kawy i&nbsp;ciastka.</p>

  <p class="tekst-glowny">&ndash;&nbsp;Zawsze źle mi się pracowało z&nbsp;Jaworskim, nigdy nie budził mojego zaufania. Ale szef go lubił, więc się nie wychylałem. Nie miałem też zresztą żadnych konkretnych argumentów, poza tym, że czułem, że źle mu z&nbsp;oczu patrzy. Dlatego kiedy okazało się, że mamy pracować razem nad sprawą Mohla, już na starcie byłem do niego uprzedzony. I&nbsp;od początku zacząłem nabierać podejrzeń.</p>

  <p class="tekst-glowny">&ndash;&nbsp;Intuicja?</p>

  <p class="tekst-glowny">&ndash;&nbsp;Wszystko zaczęło się od jednego słowa.</p>

  <p class="tekst-glowny">&ndash;&nbsp;Brzmi biblijnie &ndash; przerwał mu Tomek żartem.</p>

  <p class="tekst-glowny">&ndash;&nbsp;W&nbsp;sumie tak. Na początku było słowo, które sprawiło, że zacząłem uważniej mu się przyglądać. Podczas rozmowy o&nbsp;tej sprawie, kiedy wyszliśmy z&nbsp;Sanssouci, Bernard stwierdził, że „ten facet leży tam od wielu lat”. Coś w&nbsp;tej wypowiedzi nie dawało mi spokoju. W&nbsp;tamtym momencie nie dysponowaliśmy jeszcze opinią medyka sądowego, a&nbsp;po częściowo zasypanym gruzem szkielecie, przykrytym strzępami ubrań, trudno było określić płeć ofiary. W&nbsp;porządku, można było coś przypuszczać, patrząc na te resztki ubrań. Ale tylko przypuszczać &ndash; żadnej pewności. A&nbsp;on powiedział to z&nbsp;taką stanowczością, jakby była to najbardziej oczywista rzecz na świecie. Pamiętam, że właśnie wtedy coś mnie tknęło. Pomyślałem: „On doskonale wie, kto tam leży. Co więcej, wiedział to już wcześniej, zanim jeszcze dotarł na miejsce zbrodni”. Tym bardziej że pojawił się tam niby przypadkiem, niby z&nbsp;ciekawości, bo sprawa go zainteresowała. Ale z&nbsp;miejscami ujawnienia zwłok jest jak z&nbsp;pogrzebami ofiar, sprawcy nierzadko tam przychodzą. Ciągnie ich jakiś przymus.</p>

  <p class="tekst-glowny">Kelnerka postawiła przed nimi filiżanki. Tomka dawno kawa nie cieszyła tak jak teraz. Upił łyk i&nbsp;się zamyślił.</p>

  <p class="tekst-glowny">&ndash;&nbsp;Widzisz, Włodku, do wszystkiego doszedłeś więc sam. Ja błądziłem po omacku przez cały czas.</p>

  <p class="tekst-glowny">&ndash;&nbsp;Nieprawda. To ty trafiłeś na trop Starego Górala. Ja co do Jaworskiego miałem tylko złe przeczucia, ale żadnych dowodów, żadnych punktów zaczepienia, zamiast tego wyrzuty, że popadłem w&nbsp;jakąś niepopartą żadnymi dowodami obsesję na jego punkcie.</p>

  <p class="tekst-glowny">&ndash;&nbsp;Dowód był, pobił przecież Węglorza.</p>

  <p class="tekst-glowny">&ndash;&nbsp;Tak, to było skandaliczne. Ale to ty zadzwoniłeś do mnie z&nbsp;informacją, że Węglorz jest w&nbsp;niebezpieczeństwie. I&nbsp;to twoje odkrycie komentarzy Starego Górala było dla mnie koronnym argumentem. Nie wiem, czy wiesz, ale to właśnie Jaworski był ich autorem.</p>

  <p class="tekst-glowny">&ndash;&nbsp;Co ty mówisz! Już po wszystkim myślałem o&nbsp;tej sprawie i&nbsp;byłem przekonany, że to musiał być Pałasiński.</p>

  <p class="tekst-glowny">&ndash;&nbsp;A&nbsp;widzisz. Ty przypadkiem nie byłeś „wnukiem Liczyrzepy”?</p>

  <p class="tekst-glowny">&ndash;&nbsp;Tak, to ja.</p>

  <p class="tekst-glowny">&ndash;&nbsp;Jaworski chyba się zorientował, że ktoś go podpuszcza… I&nbsp;pewnie dlatego usunął swoje konto. Ja jednak miałem już wtedy wszystko skopiowane na dysk. Wracając do Pałasińskiego, on wziął na siebie stronę medialną. Starał się rozpętać wokół sprawy odnalezionych zwłok jak największą burzę, żeby w&nbsp;ten przewrotny sposób odsunąć uwagę od realnych powodów zabójstwa. Bo chyba wiesz już, że wcale nie chodziło o&nbsp;zemstę za nazistowską przeszłość?</p>

  <p class="tekst-glowny">&ndash;&nbsp;Nie wiem. &ndash; Tomek zrobił wielkie oczy.</p>

  <p class="tekst-glowny">&ndash;&nbsp;Pałasiński został przedwczoraj wybudzony ze śpiączki. Skubany, miał szczęście, że się z&nbsp;tego wylizał. Lekarz mówi, że parę minut później i&nbsp;byłoby po chłopie. Przesłuchałem go od razu, jak zadzwonili ze szpitala, że można.</p>

  <p class="tekst-glowny">&ndash;&nbsp;I?</p>

  <p class="tekst-glowny">&ndash;&nbsp;Powiem ci &ndash; Chmielewski zaczął dłubać widelczykiem w&nbsp;swoim kawałku ciasta &ndash; że to byłby dobry materiał na książkę.</p>

  <p class="tekst-glowny">&ndash;&nbsp;Zamieniam się więc w&nbsp;słuch.</p>

  <p class="tekst-glowny">&ndash;&nbsp;Formalnie biorąc, śledztwo nadal trwa. Więc umówmy się, że to, co powiem, zachowasz na razie tylko dla siebie.</p>

  <p class="tekst-glowny">&ndash;&nbsp;W&nbsp;porządku.</p>

  <p class="tekst-glowny">&ndash;&nbsp;Było tak: Mohl, gdy przyjechał tu w&nbsp;czasie wojny na konferencję, spotkał w&nbsp;Sanssouci swojego wieloletniego przyjaciela, japońskiego ambasadora, Ōshima bodajże się nazywał. Facet posiadał ponoć bardzo cenną kolekcję: zegarki, na których punkcie miał niezłą obsesję, jajka Fabergé. Lokalna plotka głosiła, że gdy pod koniec wojny zarządzono ewakuację ambasady, wszystko to zdeponował gdzieś w&nbsp;podziemiach pałacu w&nbsp;Maciejowcu, w&nbsp;którym mieszkał. Mohl, jego dobry przyjaciel, miał jednak inne informacje, ponoć bardziej wiarygodne. Że cały ten skarb…</p>

  <p class="tekst-glowny">&ndash;&nbsp;…czeka gdzieś w&nbsp;Kotle Łomniczki &ndash; dokończył za niego Wilczur.</p>

  <p class="tekst-glowny">&ndash;&nbsp;Skąd wiesz? &ndash; zdziwił się Chmielewski.</p>

  <p class="tekst-glowny">&ndash;&nbsp;Z&nbsp;lokalnego forum. Nieważne.</p>

  <p class="tekst-glowny">&ndash;&nbsp;No cóż, Mohl twierdził to samo, że Ōshima zamurował skarby w&nbsp;jakiejś wnęce za lustrem wodospadu. Po wojnie jednak Japończyk nie miał tyle szczęścia co Mohl i&nbsp;trafił na dożywotnią odsiadkę. Chociaż ostatecznie po paru latach został zwolniony, nigdy już nie udało mu się wrócić do Europy, w&nbsp;Karkonosze, żeby odzyskać kolekcję. Ponoć przekazał informację o&nbsp;niej na łożu śmierci właśnie Mohlowi, a&nbsp;ten czekał po prostu na dobrą okazję. Kiedy w&nbsp;dziewięćdziesiątym drugim jego książka miała ukazać się w&nbsp;polskim przekładzie, zapragnął organizacji spotkania autorskiego w&nbsp;Jeleniej Górze. Oficjalnie chciał przedstawić się polskim czytelnikom, a&nbsp;w&nbsp;praktyce przyjechał wydobyć zaginiony skarb swojego nieżyjącego już kumpla.</p>

  <p class="tekst-glowny">&ndash;&nbsp;Potrzebował jednak do tego pomocy.</p>

  <p class="tekst-glowny">&ndash;&nbsp;Ano potrzebował. I&nbsp;tu pojawia się Jaworski, wtedy szeregowy policjant z&nbsp;Karpacza, typ spod ciemnej gwiazdy, który w&nbsp;jakiś sposób został skontaktowany z&nbsp;Mohlem i&nbsp;zaoferował mu pomoc. Oczywiście w&nbsp;zamian za solidną zapłatę. Pałasiński nie potrafi powiedzieć, jak tamci dwaj się spiknęli. Gdy natomiast jego wciągnięto do sprawy, Jaworski był już dogadany z&nbsp;Zapolskim i&nbsp;Traczykiem, że zorganizują nocną eskapadę po skarb. Niemiec miał im wskazać miejsce, Pałasiński miał towarzyszyć jako tłumacz.</p>

  <p class="tekst-glowny">&ndash;&nbsp;Co więc poszło nie tak?</p>

  <p class="tytul-podrozdzialu-1-swiatlo-gora">Kocioł Łomniczki, 28 sierpnia 1992</p>

  <p class="tekst-glowny-1-akapit">Księżyc był na kilkanaście godzin przed osiągnięciem pełni &ndash; pysznił się olbrzymią tarczą, raził jasnością i&nbsp;powlekał Karkonosze hipnotyzującym srebrnym blaskiem. Noc była bezwietrzna. Jedynym dźwiękiem, jaki rozlegał się w&nbsp;Kotle Łomniczki, był nieustanny szum wodospadu, który niezmiennie niósł się po okolicznych górach od tysięcy lat, oraz nienaturalnie brzmiące, metaliczne pobrzękiwania.</p>

  <p class="tekst-glowny">Naprzeciwko wodospadu, nad rwącym potokiem, przerzucono stalowy mostek. Na jego środku stał Hermann Mohl. Choć z&nbsp;dyplomacją nie był związany już od blisko pięćdziesięciu lat, w&nbsp;jego postawie wciąż widać było ślady dawniej wykonywanego zawodu. Stał wyprostowany niczym struna, jedną dłoń założył do tyłu, na plecy, drugą w&nbsp;dystyngowany sposób opierał się o&nbsp;barierkę mostu. Profesjonalnego wyglądu dopełniała pozbawiona wyrazu twarz. Tylko co jakiś czas przemykał po niej niekontrolowany błysk zaciekawienia, gdy spoglądał w&nbsp;kierunku dwóch mężczyzn, którzy ubrani w&nbsp;gumowe wodery po raz kolejny zanurzyli się w&nbsp;lodowatych strugach wodospadu.</p>

  <p class="tekst-glowny">Widok był niezwykle widowiskowy &ndash; światła ich wodoodpornych reflektorów podświetlały od wewnątrz wodę, która z&nbsp;hukiem rozbijała się o&nbsp;skalne półki.</p>

  <p class="tekst-glowny">W&nbsp;pewnym momencie Mohl spojrzał na zegarek.</p>

  <p class="tekst-glowny">&ndash;&nbsp;Coś długo już to trwa &ndash; odezwał się nagle do niego po niemiecku stojący obok tłumacz.</p>

  <p class="tekst-glowny">&ndash;&nbsp;Na pewno zaraz znajdą &ndash; odparł Mohl ze stoickim spokojem. &ndash; Mój przyjaciel nie miał za wiele czasu, więc na pewno nie zamurował tego nie wiadomo jak głęboko.</p>

  <p class="tekst-glowny">&ndash;&nbsp;A&nbsp;jeśli ktoś inny już to znalazł?</p>

  <p class="tekst-glowny">&ndash;&nbsp;Słuchaj, gówniarzu. &ndash; Niemiec spojrzał na niego z&nbsp;pogardą. &ndash; Nie płacimy ci za snucie teorii, tylko za tłumaczenie. Więc jak nie ma nic do tłumaczenia, to dobrze byłoby, żebyś po prostu milczał. Nie nauczyli cię w&nbsp;szkole manier?</p>

  <p class="tekst-glowny">Pałasiński zacisnął usta w&nbsp;kreskę &ndash; marzył, żeby ta noc już się skończyła.</p>

  <p class="tekst-glowny">Spod wodospadu dochodził rytmiczny, niezbyt nasilony stukot.</p>

  <p class="tekst-glowny">Po chwili Maciek przypomniał sobie o&nbsp;pieniądzach, które mu obiecano, i&nbsp;ta myśl podniosła go na duchu. Spojrzał na Jaworskiego, który stał nad brzegiem Łomniczki, oczekując wieści od Rafała i&nbsp;Mariusza. Zza wodospadu nieustannie dochodził dźwięk łomów, którymi mężczyźni sondowali kamienne zbocze w&nbsp;poszukiwaniu skrytki.</p>

  <p class="tekst-glowny">Z&nbsp;każdą kolejną chwilą atmosfera zdawała się gęstnieć. A&nbsp;może tylko Maciek tak to odczuwał? Znał Bernarda nie od dziś &ndash; wiedział, że cierpliwość nie jest jego mocną stroną. Spodziewał się więc nieuniknionego wybuchu.</p>

  <p class="tekst-glowny">Księżyc zasłoniła nagle niewielka chmura i&nbsp;srebrzysty blask, który dotychczas wypełniał Kocioł Łomniczki, zniknął momentalnie. Razem z&nbsp;nim rozmyły się dotychczas wyraźne cienie. Zrobiło się jeszcze mroczniej.</p>

  <p class="tekst-glowny">Minęła kolejna minuta lub dwie i&nbsp;Rafał wraz z&nbsp;Mariuszem wyłonili się zza wodospadu.</p>

  <p class="tekst-glowny">&ndash;&nbsp;Szefie… &ndash; westchnął Zapolski zrezygnowany, odgarniając z&nbsp;czoła mokre włosy. &ndash; Tam niczego nie ma. To kompletnie bez sensu.</p>

  <p class="tekst-glowny">&ndash;&nbsp;Nie pierdol mi nawet! Mariusz?</p>

  <p class="tekst-glowny">&ndash;&nbsp;On mówi prawdę, szefie &ndash; potwierdził Traczyk. &ndash; Tam nie ma żadnej skrytki. Albo była i&nbsp;już została opróżniona.</p>

  <p class="tekst-glowny">&ndash;&nbsp;Co wy pieprzycie! &ndash; Jaworski był bliski wybuchu. Tak jak stał, w&nbsp;górskich butach i&nbsp;dżinsach, zbiegł do potoku i&nbsp;wyrwał łom z&nbsp;ręki Traczyka. &ndash; Dawaj czołówkę, kretynie!</p>

  <p class="tekst-glowny">Chwilę później zniknął pod wodospadem. Każde przejście przez lustro wody na ułamek sekundy sprawiało, że w&nbsp;Kotle robiło się ciszej. Potem wszystko wracało do normy &ndash; woda na nowo szumiała jednostajnie.</p>

  <p class="tekst-glowny">Chaotycznie rzucane światło znów podświetlało pieniący się wodospad, a&nbsp;metaliczny brzęk łomu &ndash; tym razem głośny, chaotyczny i&nbsp;nerwowy &ndash; odbijał się echem od ścian Kotła Łomniczki. Płynęła woda, płynął czas. Płynęły też chmury na niebie, wskutek tego po chwili księżyc znów zakrólował na nieboskłonie. Gdzieś w&nbsp;oddali rozległo się upiorne wycie. Wilki? Pałasińskiego przeszedł dreszcz.</p>

  <p class="tekst-glowny">W&nbsp;końcu przemoczony Jaworski wyszedł z&nbsp;wody. W&nbsp;jego oczach widać było wyłącznie bezgraniczną wściekłość.</p>

  <p class="tekst-glowny">&ndash;&nbsp;Chodźmy do budy, trzeba się naradzić &ndash; wycedził przez zęby, wskazując na stojące po drugiej stronie szlaku nieczynne schronisko. &ndash; Nie będziemy tu grzebać przecież w&nbsp;nieskończoność.</p>

  <p class="tekst-glowny">Zapolski i&nbsp;Traczyk posłusznie ruszyli w&nbsp;tamtym kierunku.</p>

  <p class="tekst-glowny">&ndash;&nbsp;Maciek! &ndash; Jaworski machnął ręką na Pałasińskiego. &ndash; Powiedz temu nadętemu dupkowi, że idziemy do schroniska pogadać. I&nbsp;żeby poszedł z&nbsp;nami.</p>

  <p class="tekst-glowny">Dziennikarz spełnił jego prośbę. Skrzypnęły otwierane przez Rafała odrapane drzwi i&nbsp;chwilę później cała piątka znalazła się w&nbsp;ciasnej izbie, która kiedyś była salą jadalną schroniska Einkehrhaus. W&nbsp;świetle czołówek zapuszczone, od lat nieużywane wnętrze sprawiało naprawdę upiorne wrażenie. Pozabijane deskami okna miały wybite szyby, tylko gdzieniegdzie przez szczeliny dostawał się do środka księżycowy blask. Na ścianach roiło się od zacieków, a&nbsp;po kątach walały się zniszczone meble, ogrodnicze narzędzia, śmieci i&nbsp;butelki po alkoholu sugerujące, że turyści nierzadko urządzają sobie w&nbsp;tym miejscu imprezy.</p>

  <p class="tekst-glowny">Jaworski przysunął sobie jakiś zydel i&nbsp;usiadł, po czym skinął na Maćka.</p>

  <p class="tekst-glowny">&ndash;&nbsp;Powiedz szwabowi, że wszystko sprawdziliśmy dokładnie tak, jak kazał. I&nbsp;że niczego tam nie ma. Może źle zrozumiał skośnookiego?</p>

  <p class="tekst-glowny">Pałasiński przetłumaczył.</p>

  <p class="tekst-glowny">Mohl uniósł brwi ze zdziwienia i&nbsp;coś odburknął.</p>

  <p class="tekst-glowny">&ndash;&nbsp;Co? &ndash; sapnął Jaworski. &ndash; Co on tam pieprzy?</p>

  <p class="tekst-glowny">&ndash;&nbsp;Mówi, że widocznie źle szukaliście.</p>

  <p class="tekst-glowny">&ndash;&nbsp;Powiedz mu, żeby mnie nie wkurwiał. I&nbsp;że albo ma jakieś inne pomysły, gdzie może być ten skarb, albo kończymy akcję. Pół nocy chłopaki już grzebią w&nbsp;tym pierdolonym wodospadzie i&nbsp;nic! Idiotę z&nbsp;nas robi!</p>

  <p class="tekst-glowny">Pałasiński raz jeszcze zwrócił się do Niemca. Tamten w&nbsp;odpowiedzi wzruszył ramionami i&nbsp;odwrócił się, jakby zamierzał wyjść.</p>

  <p class="tekst-glowny">&ndash;&nbsp;Ejże, chwila! &ndash; Jaworski huknął na tyle głośno, że Mohl zatrzymał się i&nbsp;odwrócił z&nbsp;pytającym wzrokiem. &ndash; Powiedz mu, że musi nam zapłacić za robotę.</p>

  <p class="tekst-glowny">&ndash;&nbsp;Ale nie znaleźliście skarbu &ndash; odparł Maciek zaskoczony.</p>

  <p class="tekst-glowny">&ndash;&nbsp;Ty się z&nbsp;choinki urwałeś czy co?! Robotę wykonaliśmy? Wykonaliśmy. A&nbsp;to nie była praca charytatywna, do cholery. Chcesz dostać obiecaną działkę za pomoc w&nbsp;tłumaczeniu?</p>

  <p class="tekst-glowny">&ndash;&nbsp;Chcę.</p>

  <p class="tekst-glowny">&ndash;&nbsp;To najpierw niech nam ten stary naziol zapłaci.</p>

  <p class="tekst-glowny">Pałasiński w&nbsp;uprzejmy sposób wyłuszczył pokrótce Mohlowi żądanie Jaworskiego. Niemiec roześmiał się, a&nbsp;jego basowy głos wypełnił ponure wnętrze.</p>

  <p class="tekst-glowny">&ndash;&nbsp;Mówi, że nie dostaniemy ani grosza &ndash; wytłumaczył Maciek. &ndash; Nie ma skarbu, nie ma zapłaty.</p>

  <p class="tekst-glowny">Jaworski zerwał się z&nbsp;miejsca i&nbsp;zacisnął pięści. Niemiec zreflektował się, co się dzieje, i&nbsp;zdążył w&nbsp;porę wyciągnąć pistolet. Wycelował broń w&nbsp;stronę Bernarda.</p>

  <p class="tekst-glowny">&ndash;&nbsp;Jak śmiesz, szwabska świnio? &ndash; wycedził Jaworski wściekły. &ndash; Do mnie, ze spluwą?</p>

  <p class="tekst-glowny">Przez chwilę mierzył się wzrokiem z&nbsp;Niemcem, po czym szeptem zwrócił się do kolegów:</p>

  <p class="tekst-glowny">&ndash;&nbsp;Rafał, ty jesteś najbliżej. Zgaś latarkę i&nbsp;spróbuj się zakraść do niego od tyłu. Obok ciebie leży pręt. Weź i&nbsp;przyłóż staremu dziadowi. Może inaczej trzeba mu wyjaśnić, że nasze usługi, niezależnie od efektu, są płatne. Biznes polega na tym, że jak jest ryzyko, to są też konsekwencje. Ty, Mariusz, też zgaś światło. Trzeba go zaskoczyć.</p>

  <p class="tekst-glowny">&ndash;&nbsp;Co on mówi? &ndash; Mohl spojrzał pytająco na Pałasińskiego.</p>

  <p class="tekst-glowny">Ten jednak milczał przerażony, przeczuwając to, co się zaraz wydarzy. W&nbsp;tym samym momencie Zapolski i&nbsp;Traczyk posłusznie wyłączyli czołówki. Nim Niemiec zdążył się zorientować, oberwał już w&nbsp;kark od Rafała i&nbsp;padł jak długi na ziemię. Jaworski doskoczył do niego i&nbsp;kopniakiem wytrącił mu broń z&nbsp;ręki. Mohl zdążył jedynie jęknąć z&nbsp;bólu &ndash; refleks ewidentnie nie był jego mocną stroną albo też była to już kwestia sędziwego wieku.</p>

  <p class="tekst-glowny">&ndash;&nbsp;Powiedz mu, że jak nie zapłaci, to nie wyjdzie stąd żywy! &ndash; krzyknął rozwścieczony Jaworski do Pałasińskiego. &ndash; Chłopcy, zapalcie światło.</p>

  <p class="tekst-glowny">Maciek przetłumaczył drżącym głosem i&nbsp;poczekał na odpowiedź. Niemiec mówił cicho, więc Pałasiński musiał przy nim kucnąć. Słuchał jego słów z&nbsp;rosnącym przerażeniem.</p>

  <p class="tekst-glowny">&ndash;&nbsp;No? &ndash; Jaworski był coraz bardziej zniecierpliwiony.</p>

  <p class="tekst-glowny">&ndash;&nbsp;On powiedział… &ndash; urwał Maciek. Wiedział, że Niemiec tymi słowami niemal wydał na siebie wyrok. Czy naprawdę nie rozumiał zagrożenia?</p>

  <p class="tekst-glowny">&ndash;&nbsp;Co? Gadaj!</p>

  <p class="tekst-glowny">&ndash;&nbsp;No… on mówi, że… nie będzie płacił zasranym polskim nieudacznikom.</p>

  <p class="tekst-glowny">Mohl próbował podnieść się na kolana. Bernard tymczasem wyrwał pręt z&nbsp;ręki Rafała i&nbsp;z&nbsp;całej siły przyłożył Niemcowi w&nbsp;plecy.</p>

  <p class="tekst-glowny">&ndash;&nbsp;Tak, kurwa?! &ndash; wrzasnął. &ndash; To ci zaraz pokażę, kto tu jest zasrańcem!</p>

  <p class="tekst-glowny">Okładał go prętem z&nbsp;niegasnącą furią.</p>

  <p class="tekst-glowny">W&nbsp;Kotle Łomniczki wodospad szumiał nadal &ndash; jakby zapomniał, że chwilę wcześniej ktoś próbował wyrwać mu strzeżony od lat sekret. Księżyc spochmurniał nieco, gdy z&nbsp;wnętrza starego schroniska zaczęły dobywać się jęki katowanego Niemca.</p>

  <p class="tekst-glowny">Pałasiński nie wiedział, ile czasu Jaworski znęcał się nad Mohlem &ndash; dziesięć sekund, a&nbsp;może dziesięć minut? Dla niego trwało to całą wieczność. Odwrócił wzrok, nie był w&nbsp;stanie tego dłużej oglądać. Wiedział jednak, że jeśli spróbuje go powstrzymać, może w&nbsp;ten sposób wydać wyrok na samego siebie. Słowa miały przecież moc &ndash; potrafiły rozbudzać czyny, a&nbsp;w&nbsp;tamtym momencie każdy gest sprzeciwu mógł rozpętać coś, czego nie będzie dało się już cofnąć.</p>

  <p class="tekst-glowny">&ndash;&nbsp;Pomóż… Pomóż mi… Ty… Tłumaczu! &ndash; wydusił Mohl, próbując złapać kontakt wzrokowy z&nbsp;Pałasińskim.</p>

  <p class="tekst-glowny">Ten jednak spojrzał na niego tylko kątem oka, po czym odwrócił się znowu, zdjęty przerażeniem. Modlił się jedynie, żeby to już się skończyło.</p>

  <p class="tekst-glowny">&ndash;&nbsp;Pomóż… &ndash; jęknął raz jeszcze Mohl, po czym stracił przytomność.</p>

  <p class="tekst-glowny">Zapolski porozumiał się spojrzeniem z&nbsp;Traczykiem, po czym położył rękę na ramieniu Jaworskiego.</p>

  <p class="tekst-glowny">&ndash;&nbsp;Szefie, może już wystarczy? Zajebie go szef.</p>

  <p class="tekst-glowny">&ndash;&nbsp;I&nbsp;dobrze… &ndash; wysapał Jaworski i&nbsp;przyłożył Niemcowi jeszcze kilka razy.</p>

  <p class="tekst-glowny">W&nbsp;końcu zamachnął się i&nbsp;uderzył go na tyle mocno, że rozległo się chrupnięcie &ndash; dopiero wtedy przerwał. Rzucił pręt na bok i&nbsp;oparł zakrwawione ręce na kolanach. Przez chwilę dyszał ze zmęczenia, po czym spojrzał na swoje dłonie, wyraźnie zaskoczony.</p>

  <p class="tekst-glowny">&ndash;&nbsp;O&nbsp;patrzcie. Aż sobie skórę przetarłem od tego lania szwabskiej świni.</p>

  <p class="tekst-glowny">&ndash;&nbsp;Boże… &ndash; wydusił przerażony Pałasiński. &ndash; Bernard, ty… ty go zabiłeś.</p>

  <p class="tekst-glowny">&ndash;&nbsp;Nie no, bez przesady. &ndash; Jaworski próbował zbagatelizować sprawę, choć i&nbsp;do niego zaczynała chyba docierać taka możliwość. &ndash; Wyliże się.</p>

  <p class="tekst-glowny">Traczyk i&nbsp;Zapolski spoglądali po sobie niepewnie.</p>

  <p class="tekst-glowny">&ndash;&nbsp;Chłopaki, odwieziecie go do Kowar i&nbsp;zostawcie pod hotelem &ndash; zwrócił się do nich Jaworski.</p>

  <p class="tekst-glowny">Maciek tymczasem nachylił się nad Niemcem i&nbsp;drżącą ręką dotknął jego szyi.</p>

  <p class="tekst-glowny">&ndash;&nbsp;Nie ma tętna. Zabiłeś go. &ndash; Pałasiński zaczął trząść się z&nbsp;przerażenia, po czym wybuchł znienacka: &ndash; Boże, w&nbsp;co wyście mnie wmieszali! Co wyście zrobili! Przecież pójdziecie za to siedzieć!</p>

  <p class="tekst-glowny">Mariusz, Rafał i&nbsp;Bernard spoglądali na niego zaskoczeni, jakby nie dowierzali temu, co mówi.</p>

  <p class="tekst-glowny">&ndash;&nbsp;Zaraz, zaraz. &ndash; Jaworski zmrużył oczy, wbijając w&nbsp;niego najmroczniejsze ze swoich spojrzeń. &ndash; Nie bądź taki szybki, cwaniaczku. Jeśli pójdziemy siedzieć, to wszyscy.</p>

  <p class="tekst-glowny">&ndash;&nbsp;Ja nic mu przecież nie zrobiłem! Ja tylko tłumaczyłem… &ndash; Pałasiński poczuł, jak ze strachu oblewa go fala gorąca.</p>

  <p class="tekst-glowny">&ndash;&nbsp;Panowie. &ndash; Jaworski spojrzał na Mariusza i&nbsp;Rafała. &ndash; On się tylko przyglądał czy lał Niemca razem z&nbsp;nami?</p>

  <p class="tekst-glowny">Zapolski z&nbsp;Traczykiem spojrzeli po sobie tępo.</p>

  <p class="tekst-glowny">&ndash;&nbsp;Nie no… &ndash; odezwał się po dłuższej chwili wahania Mariusz. &ndash; Lał z&nbsp;nami.</p>

  <p class="tekst-glowny">&ndash;&nbsp;No właśnie. Tak było &ndash; potwierdził Rafał.</p>

  <p class="tekst-glowny">&ndash;&nbsp;Słyszysz? &ndash; Jaworski zwrócił się do Maćka. &ndash; Więc nie fikaj mi tutaj z&nbsp;tym, że pójdziemy siedzieć. Bo jeśli tak, to ty razem z&nbsp;nami. Solidarnie, kurwa.</p>

  <p class="tekst-glowny">&ndash;&nbsp;Przestań, błagam. Nie mieszaj mnie w&nbsp;to. Ja… Ja teraz wyjdę i&nbsp;udam, że niczego nie widziałem! Nigdy nikomu nie powiem, obiecuję! Tylko mnie w&nbsp;to nie mieszajcie. &ndash; Pałasiński czuł, że brzmi żenująco, jak dziecko, które prosi o&nbsp;coś, co jest zupełnie nierealne.</p>

  <p class="tekst-glowny">Odpowiedział mu rechot całej trójki. Jaworski podniósł pręt i&nbsp;podszedł do Pałasińskiego. Zamachnął się, a&nbsp;Maciek odruchowo zasłonił twarz rękami. Cios jednak nie padł.</p>

  <p class="tekst-glowny">&ndash;&nbsp;Czego się boisz? &ndash; zapytał jadowicie Bernard. &ndash; Myślisz, że kumpla ze szkoły bym uderzył? &ndash; Opuścił pręt i&nbsp;poklepał go otwartą dłonią po policzku. &ndash; No co ty, Maciuś.</p>

  <p class="tekst-glowny">Pałasiński poczuł, że w&nbsp;oczach stają mu łzy. W&nbsp;co on się właśnie wplątał… Wplątał? To brzmiało wręcz śmiesznie &ndash; przecież właśnie wdepnął w&nbsp;największe możliwe gówno.</p>

  <p class="tekst-glowny">Zaraz też poczuł na sobie czyjś dotyk &ndash; to Jaworski przejechał po jego ubraniu zakrwawionym prętem.</p>

  <p class="tekst-glowny">&ndash;&nbsp;Ojej &ndash; rzucił niewinnie. &ndash; Chyba czymś się ubrudziłeś. Czy to przypadkiem nie jest krew Mohla? &ndash; cmoknął. &ndash; Niedobrze. Jesteś tak jakby umoczony po pachy.</p>

  <p class="tekst-glowny">Pałasiński nie wytrzymał. Łzy zaczęły płynąć po jego policzkach.</p>

  <p class="tekst-glowny">&ndash;&nbsp;No co ty, Maciuś? Naziola wstrętnego będziesz żałował? Oj, przestań. Pomóż nam lepiej ukryć ciało. Chyba że nadal zamierzasz wyjść i&nbsp;udawać, że cię tu nie było?</p>

  <p class="tekst-glowny">&ndash;&nbsp;Daj mi chwilę &ndash; wydusił młody dziennikarz i&nbsp;wyszedł na dwór.</p>

  <p class="tekst-glowny">Usiadł nad brzegiem Łomniczki, schował twarz w&nbsp;dłoniach i&nbsp;zaczął gorączkowo myśleć. Szybko doszedł do gorzkiego wniosku &ndash; jedyną opcją, żeby ratować się od konsekwencji nie swojej winy, będzie pomoc w&nbsp;ukryciu ciała. Muszą zrobić to w&nbsp;taki sposób, żeby nikt nigdy &ndash; nawet jeśli ciało zostanie znalezione &ndash; nie powiązał tego zabójstwa właśnie z&nbsp;nim.</p>

  <p class="tekst-glowny">Nocne niebo utraciło nieco ze swojego mroku, gdzieś za górami zaczynały majaczyć nieśmiało pierwsze jasne plamy zwiastujące zbliżający się świt, gdy Pałasiński wrócił do zrujnowanego schroniska.</p>

  <p class="tekst-glowny">Jaworski razem z&nbsp;Traczykiem i&nbsp;Zapolskim palili papierosy nad ciałem Mohla, za nic mając fakt, że schronisko, w&nbsp;którym się znajdują, zbudowane jest w&nbsp;dużej mierze z&nbsp;drewna.</p>

  <p class="tekst-glowny">&ndash;&nbsp;Słuchajcie, mam pomysł. Dobry. &ndash; Głos Maćka znów był opanowany, jakby wyparł ze świadomości to, że właśnie pomaga w&nbsp;zatuszowaniu morderstwa. &ndash; Niemca trzeba ukryć w&nbsp;ruinach Uroczej w&nbsp;Karpaczu.</p>

  <p class="tekst-glowny">&ndash;&nbsp;Co? &ndash; Jaworski spojrzał na niego jak na osobę niespełna rozumu. &ndash; Nie możemy zostawić go tutaj? Spali się tę budę, nigdy nie dojdą, że Niemiec tu w&nbsp;środku leżał.</p>

  <p class="tekst-glowny">&ndash;&nbsp;Różnie może być. Zresztą kości się nie spalą. A&nbsp;jak znajdą tutaj ludzkie szczątki, to mogą zacząć wiązać to od razu z&nbsp;Rafałem, który lubi przesiadywać w&nbsp;tym schronisku.</p>

  <p class="tekst-glowny">&ndash;&nbsp;Jak ze mną? Co ze mną? &ndash; Zapolski się uniósł.</p>

  <p class="tekst-glowny">&ndash;&nbsp;Kretynie, on ma rację. Wszyscy wiedzą, że lubisz tu przesiadywać &ndash; zaczął strofować go Bernard. &ndash; Na bank wtedy wezmą cię na przesłuchanie.</p>

  <p class="tekst-glowny">&ndash;&nbsp;No to co! Powiem, że nie mam z&nbsp;tym nic wspólnego!</p>

  <p class="tekst-glowny">&ndash;&nbsp;Chłopie! Tobie nawet rodzona matka nie uwierzy! Ty nie umiesz kłamać!</p>

  <p class="tekst-glowny">&ndash;&nbsp;Słuchajcie, mój plan ma jeszcze drugie dno, wybór Uroczej nie jest przypadkowy &ndash; przerwał im dyskusję Pałasiński. &ndash; Wczoraj byłem z&nbsp;ramienia gazety na spotkaniu autorskim z&nbsp;Mohlem w&nbsp;bibliotece w&nbsp;Jeleniej. Przyszedł tam jakiś nawiedzony facet, gadał, że szwab był w&nbsp;czasie wojny w&nbsp;Uroczej, ona się wtedy nazywała hotel Sanssouci &ndash; tłumaczył Pałasiński. &ndash; I&nbsp;krzyczał jeszcze, że on tam coś złego zrobił jako nazista. Więc jeśli teraz Mohla ukryjemy w&nbsp;Uroczej…</p>

  <p class="tekst-glowny">&ndash;&nbsp;Jak go ukryjemy? &ndash; przerwał mu Jaworski.</p>

  <p class="tekst-glowny">&ndash;&nbsp;Chłopaki zaleją go betonem w&nbsp;jakiejś posadzce w&nbsp;piwnicy albo gdzieś zamurują. Pewnie nikt go tam nigdy nie znajdzie, przecież do tej opuszczonej rudery chodzą tylko menele.</p>

  <p class="tekst-glowny">&ndash;&nbsp;No dobra, ale zawsze mogą podjąć decyzję, że burzą Uroczą. Albo zacznie się remont. I&nbsp;wtedy go znajdą. &ndash; Rafał trącił nogą ciało Mohla. Nadal był nieprzekonany. &ndash; I&nbsp;co, i&nbsp;mamy wtedy tak samo przejebane, a&nbsp;roboty z&nbsp;zamurowaniem dużo.</p>

  <p class="tekst-glowny">&ndash;&nbsp;No nie mamy tak samo przejebane! &ndash; tłumaczył cierpliwie Pałasiński. &ndash; Mówię ci przecież, że odsuniemy podejrzenia od ciebie właśnie, zabierając stąd ciało! A&nbsp;poza tym pomyśl! Jak znajdą trupa w&nbsp;tym hotelu, to podejrzenia od razu padną na tego oszołoma ze spotkania. Tam było kilkadziesiąt osób, wszyscy słyszeli, jak rzuca oskarżenia na Niemca, jak mu grozi! Więc jego będą podejrzewać. A&nbsp;nie nas! My przecież &ndash; wzruszył ramionami &ndash; nawet go nie znaliśmy.</p>

  <p class="tekst-glowny">&ndash;&nbsp;O&nbsp;kurwa… &ndash; mruknął Jaworski. &ndash; To naprawdę ma sens. Maciuś, z&nbsp;ciebie jeszcze będą ludzie! Dobry plan. Panowie &ndash; zwrócił się do Traczyka i&nbsp;Zapolskiego &ndash; bierzecie starego i&nbsp;zapierdalacie z&nbsp;nim do Uroczej. Nie obchodzi mnie, jak to zrobicie, ale do świtu sprawa ma być ogarnięta.</p>

  <p class="tekst-glowny">&ndash;&nbsp;A&nbsp;szef? &ndash; dopytywał się Mariusz. &ndash; Nie idzie szef z&nbsp;nami?</p>

  <p class="tekst-glowny">&ndash;&nbsp;Nie. Ja idę po benzynę i&nbsp;muszę dopilnować, żeby to pobojowisko &ndash; wskazał na zakrwawioną drewnianą podłogę &ndash; spłonęło do ostatniej deski.</p>

  <p class="tekst-glowny">&ndash;&nbsp;Zaraz! &ndash; zaprotestował Rafał. &ndash; To szef na serio chce spalić moją ukochaną budę?</p>

  <p class="tekst-glowny">&ndash;&nbsp;Przykro mi, stary. Są sprawy ważne i&nbsp;ważniejsze.</p>

  <p class="tekst-glowny">&ndash;&nbsp;Nie no, szefie… Proszę, nie. Ja tak lubię to miejsce. Posprzątam, z&nbsp;samego rana, obiecuję. Wyszoruję wszystko tak, że nawet kropelka krwi nie zostanie.</p>

  <p class="tekst-glowny">&ndash;&nbsp;Nie ma takiej opcji, Rafał. Nic nie sprząta lepiej niż ogień, powinieneś to wiedzieć.</p>

  <p class="tekst-glowny">&ndash;&nbsp;Ale moje schronisko…</p>

  <p class="tekst-glowny">&ndash;&nbsp;Daj spokój, nie ma nad czym płakać. To miejsce już dawno zostało zapomniane. Pora więc, byś i&nbsp;ty o&nbsp;nim zapomniał.</p>

  <p class="tytul-podrozdzialu-1-swiatlo-gora">Jelenia Góra, 10 lipca 2008</p>

  <p class="tekst-glowny-1-akapit">Jadąc do Jeleniej Góry, Wilczur wciąż myślami był na spotkaniu z&nbsp;komisarzem Chmielewskim. Uśmiechnął się.</p>

  <p class="tekst-glowny">Po raz kolejny uświadomił sobie, że bywa łatwowierny. Zaufał Pałasińskiemu, a&nbsp;człowiek, którego podejrzewał o&nbsp;nieczyste intencje, okazał się bardzo porządnym gościem.</p>

  <p class="tekst-glowny">Zaparkował przed jeleniogórskim szpitalem i&nbsp;niemal od razu dostrzegł Maksa, który czekał na niego pod wejściem.</p>

  <p class="tekst-glowny">&ndash;&nbsp;Przyjacielu… &ndash; wydusił tylko Rajczakowski i&nbsp;padli sobie w&nbsp;ramiona. &ndash; Żyjesz!</p>

  <p class="tekst-glowny">&ndash;&nbsp;Nie było innej możliwości! &ndash; Tomek roześmiał się, choć tak samo jak Maks miał w&nbsp;oczach łzy wzruszenia.</p>

  <p class="tekst-glowny">Już po raz drugi w&nbsp;tym miesiącu odwiedzali razem jeleniogórski szpital. Znaleźli właściwą salę &ndash; nie było to trudne zadanie &ndash; z&nbsp;daleka słychać było rozemocjonowany głos Jacka Węglorza, który tłumaczył leżącym z&nbsp;nim na sali pacjentom, że po wyjściu ze szpitala koniecznie muszą odwiedzić jego muzeum.</p>

  <p class="tekst-glowny">&ndash;&nbsp;No, to tyle o&nbsp;stałych ekspozycjach. Ale wiecie, u&nbsp;nas jest też teraz wystawa czasowa, poświęcona Paulowi Austowi. Wielki malarz! Grafik! Będziecie zachwyceni. Wszystko z&nbsp;przyjemnością wam opowiem… &ndash; urwał, gdy zobaczył w&nbsp;drzwiach przyjaciół. &ndash; Maks! Tomek! Jak ja się cieszę! &ndash; Wstał i&nbsp;uściskał obu.</p>

  <p class="tekst-glowny">&ndash;&nbsp;Mamy dla ciebie niespodziankę! &ndash; zaczął Maks, wyciągając z&nbsp;torby niemiecką gazetę.</p>

  <p class="tekst-glowny">&ndash;&nbsp;Co to? Co to? &ndash; Węglorz był podekscytowany jak dziecko, które odwiedził Święty Mikołaj.</p>

  <p class="tekst-glowny">&ndash;&nbsp;Gdy Tomek tropił ludzi, którzy starali się wrobić cię w&nbsp;zabójstwo Mohla, ja zadbałem o&nbsp;to, żeby dokumenty, które odkryłeś przed laty, nie leżały wciąż w&nbsp;archiwum. I&nbsp;żeby nagłośnić sprawę tej konferencji oraz fakt, że nikt nie poniósł odpowiedzialności.</p>

  <p class="tekst-glowny">&ndash;&nbsp;Dokładnie tak &ndash; włączył się do rozmowy Wilczur. &ndash; Nie może być tak, że niemieckie MSZ żegna z&nbsp;wielkimi honorami człowieka, który chociażby swoją obecnością w&nbsp;Sanssouci przykładał rękę do Holokaustu. Bo to jest, kurwa, skandal &ndash; wyrwało mu się. &ndash; Banda ludzi w&nbsp;białych rękawiczkach zebrała się, żeby dyskutować o&nbsp;tym, jak osłodzić ludziom informację o&nbsp;jednej z&nbsp;największych zbrodni w&nbsp;historii ludzkości. A&nbsp;po wojnie nie tylko ominęły ich wyroki, ale jeszcze spotkały zaszczyty: od intratnych posad przez nagrody, społeczny szacunek aż po pogrzeb z&nbsp;honorami. Ja wiem, że młyny sprawiedliwości mielą powoli, ale… powinny mielić skutecznie. &ndash; Wskazał na gazetę.</p>

  <p class="tekst-glowny">Węglorz wziął ją do ręki i&nbsp;zaczął pod nosem tłumaczyć tytuł nagłówka:</p>

  <p class="tekst-glowny">&ndash;&nbsp;Afera nekrologowa to już fakt. Ministerstwo przeprasza i&nbsp;obiecuje powołanie komisji niezależnych historyków… &ndash; Głos mu drżał.</p>

  <p class="tekst-glowny">&ndash;&nbsp;Jutro odbędzie się w&nbsp;tej sprawie konferencja prasowa w&nbsp;Ministerstwie Spraw Zagranicznych w&nbsp;Berlinie &ndash; zaczął tłumaczyć Maks. &ndash; Skan sprawozdania ze spotkania dyplomatów w&nbsp;Sanssouci poszedł w&nbsp;świat, zadbałem o&nbsp;to, żeby razem z&nbsp;listą uczestników. W&nbsp;niemieckich i&nbsp;polskich mediach wybuchła awantura z&nbsp;powodu nekrologu wystawionego ku pamięci Mohla. Ministerstwo próbuje ratować mocno nadszarpnięty wizerunek, upada właśnie mit o&nbsp;tym, że jako jedyny niemiecki resort w&nbsp;czasach Trzeciej Rzeszy zachowało twarz i&nbsp;nie przyłożyło ręki do nazistowskich zbrodni. Zmuszeni do stanięcia w&nbsp;obliczu gorzkiej prawdy postanowili&nbsp;powołać niezależną komisję historyków, w&nbsp;której zasiądą eksperci z&nbsp;różnych krajów. Obiecali udostępnić im bez ograniczeń całe Archiwum Polityczne Ministerstwa, dotychczas w&nbsp;sumie niebadane.</p>

  <p class="tekst-glowny">&ndash;&nbsp;Komisja na koniec prac ma opublikować raport o&nbsp;tym, jak naprawdę Urząd zachowywał się w&nbsp;obliczu niemieckich zbrodni &ndash; dodał Tomek. &ndash; I&nbsp;to wszystko, Jacek, twoja zasługa.</p>

  <p class="tekst-glowny">&ndash;&nbsp;No jak… Gdzie… Moja… &ndash; Węglorz się wzruszył. &ndash; Ja przecież nic…</p>

  <p class="tekst-glowny">&ndash;&nbsp;Nie. To wszystko ty &ndash; przerwał mu Tomek. &ndash; To ty znalazłeś dokumenty. I&nbsp;miałeś w&nbsp;sobie tę cywilną odwagę, żeby pójść do biblioteki i&nbsp;krzyczeć, mimo że można było przewidzieć, czym to się skończy.</p>

  <p class="tekst-glowny">Węglorz spojrzał na gazetę, a&nbsp;potem na Tomka i&nbsp;Maksa swoimi wielkimi, ufnymi oczami niezmiennie skromnego człowieka, a&nbsp;potem uśmiechnął się tak, jak potrafią się uśmiechać tylko przyzwoici ludzie.</p>

  <p class="tytul-podrozdzialu-1-swiatlo-gora">Droga krajowa numer 5, 10 lipca 2008</p>

  <p class="tekst-glowny-1-akapit">A&nbsp;więc wracał do domu, do Wrocławia. Im bardziej Wilczur oddalał się jednak od Karkonoszy, tym bardziej odczuwał trudny do wyjaśnienia smutek. Tak jakby zaczynał za tymi górami tęsknić? Nie, to było niewiarygodne.</p>

  <p class="tekst-glowny">Droga pięła się ostro pod górę, na Przełęcz Radomierską. Roztaczała się z&nbsp;niej spektakularna panorama Karkonoszy i&nbsp;Kotliny Jeleniogórskiej, która niezmiennie witała i&nbsp;żegnała odwiedzających królestwo Ducha Gór.</p>

  <p class="tekst-glowny">Poczuł potrzebę, żeby się zatrzymać. W&nbsp;pierwszym możliwym miejscu skręcił w&nbsp;boczną drogę i&nbsp;zaparkował na poboczu.</p>

  <p class="tekst-glowny">Wysiadł i&nbsp;zapatrzył się na majestatyczne góry. Po chwili poczuł, że po policzku płynie mu łza. Przecież nie lubił tych gór, nie lubił! Skąd więc ten żal wynikający z&nbsp;rozstania?</p>

  <p class="tekst-glowny">Wziął głęboki oddech i&nbsp;zrozumiał, że to, co spotkało go w&nbsp;Karkonoszach, wszystkie te emocje &ndash; nadzieje, lęki i&nbsp;wzruszenia &ndash; mocno związały go z&nbsp;tym miejscem.</p>

  <p class="tekst-glowny">Wsiadł do samochodu z&nbsp;myślą, że chciałby kiedyś w&nbsp;tych górach zamieszkać.</p>

  <p class="tytul-podrozdzialu-1-swiatlo-gora">Krummhübel, 5 kwietnia 1944</p>

  <p class="tekst-glowny-1-akapit">Helmut Lang zatrzymał się na podjeździe przed hotelem Sanssouci i&nbsp;czekał. Na myśl, że znów będzie musiał spędzić kilka godzin w&nbsp;towarzystwie profesora Franza Sixa, robiło mu się słabo.</p>

  <p class="tekst-glowny">Rozejrzał się, czy nikt go nie obserwuje, po czym drżącą ręką sięgnął do skrytki i&nbsp;pociągnął łyk wódki.</p>

  <p class="tekst-glowny">Był wściekły. Z&nbsp;ludźmi, których na co dzień woził między siedzibami różnych urzędów, zazwyczaj toczył tylko krótkie, niezobowiązujące rozmowy, w&nbsp;dodatku na bezpieczne tematy. Wielu z&nbsp;nich szanował, wierząc, że swoją pracą, wiedzą i&nbsp;doświadczeniem służą przyszłości ich narodu. Przez ostatnie dwa dni po raz pierwszy miał okazję zobaczyć na własne oczy, czym zajmują się ci ludzie naprawdę.</p>

  <p class="tekst-glowny">Wysłuchał czczej gadaniny bandy wykolejeńców, którzy o&nbsp;mordowaniu milionów ludzi opowiadali jak o&nbsp;najnormalniejszej rzeczy pod słońcem, ubierając to w&nbsp;piękne, mądrze brzmiące słowa.</p>

  <p class="tekst-glowny">A&nbsp;on w&nbsp;tym czasie widział zupełnie inny obraz.</p>

  <p class="tekst-glowny">Prawdę.</p>

  <p class="tekst-glowny">Kobietę, którą wspólnie z&nbsp;innymi żołnierzami zgwałcili i&nbsp;zabili na początku wojny.</p>

  <p class="tekst-glowny">I&nbsp;oczy swojej matki i&nbsp;siostry, w&nbsp;które nie umiał spojrzeć bez wstydu po powrocie z&nbsp;frontu. I&nbsp;lęk, że jego kobiety spotka to samo, jeśli Rosjanom uda się…</p>

  <p class="tekst-glowny">Nie, nie mógł o&nbsp;tym myśleć! Zachciało mu się wymiotować. Uchylił okno, łapczywie wdychając lodowate górskie powietrze. Był współwinny śmierci tamtej kobiety, wiedział to od dawna.</p>

  <p class="tekst-glowny">Minione dwa dni uświadomiły mu, że przyłożył także rękę do śmierci tych milionów, o&nbsp;których debatowali dyplomaci. Zawinił swoim życiem: wyborami w&nbsp;trzydziestym trzecim, naiwną wiarą w&nbsp;słowa nazistów, służbą w&nbsp;wojsku, a&nbsp;potem pracą dla ministerstwa. Tym wszystkim wnosił przecież mikroskopijny wkład w&nbsp;funkcjonowanie całej tej zbrodniczej machiny, wymyślonej i&nbsp;wprawionej w&nbsp;ruch przez ludzi pokroju profesora Franza Sixa.</p>

  <p class="tekst-glowny">Już nigdy nie zazna spokoju, będzie widział twarz tej kobiety do końca swoich marnych dni. Żołądek znów zaczął podchodzić mu do gardła.</p>

  <p class="tekst-glowny">W&nbsp;tym momencie do auta bez słowa wsiadł profesor i&nbsp;trzasnął drzwiami. Ruszyli. Minęło kilka minut, gdy Six odezwał się znienacka:</p>

  <p class="tekst-glowny">&ndash;&nbsp;Nie kojarzę tej drogi. W&nbsp;poprzednią stronę też tędy jechaliśmy?</p>

  <p class="tekst-glowny">&ndash;&nbsp;W&nbsp;dolnej części Krummhübel był ponoć jakiś wypadek &ndash; wydusił Lang przez zaciśnięte gardło. &ndash; Recepcjonista z&nbsp;hotelu poradził mi, żeby wracać na dół inną drogą, przez Seidorf<sup class="g2"><a href="#calibre_link-74" id="calibre_link-113" class="calibre7">32</a></sup>.</p>

  <p class="tekst-glowny">&ndash;&nbsp;Może trochę wolniej? &ndash; prychnął Six. &ndash; Strasznie kręta ta droga.</p>

  <p class="tekst-glowny">Kierowca posłusznie wykonał jego polecenie. Znów zaczął padać śnieg. Najpierw nieśmiało, a&nbsp;po chwili z&nbsp;coraz większą furią.</p>

  <p class="tekst-glowny">&ndash;&nbsp;Przysłuchiwałem się wykładowi, który profesor wygłosił przedwczoraj na otwarcie konferencji &ndash; zagaił Lang niespodziewanie.</p>

  <p class="tekst-glowny">&ndash;&nbsp;I&nbsp;co, zrozumiałeś coś z&nbsp;niego? &ndash; W&nbsp;głosie Sixa słychać było pogardę.</p>

  <p class="tekst-glowny">Tamten nie odpowiedział. Coraz mocniej zaciskał palce na kierownicy, balansując na granicy bezdennej rozpaczy &ndash; takiej, która popycha ludzi do ostatecznych rozwiązań.</p>

  <p class="tekst-glowny">&ndash;&nbsp;Zrozumiałem &ndash; odparł Lang znienacka. &ndash; Że wojna jest przez takich jak ty. Sfrustrowanych nieudaczników i&nbsp;tchórzy, którzy rozpalają w&nbsp;innych nienawiść i&nbsp;nakłaniają do zabijania.</p>

  <p class="tekst-glowny">&ndash;&nbsp;Jak śmiesz… &ndash; Six aż się zapowietrzył ze złości.</p>

  <p class="tekst-glowny">&ndash;&nbsp;Sami nie kiwniecie palcem &ndash; kontynuował kierowca &ndash; bo jesteście na to za słabi. Ale z&nbsp;innych zrobiliście posłuszne marionetki, które w&nbsp;waszym imieniu idą na front. A&nbsp;wy w&nbsp;tym czasie pijecie kawę i&nbsp;pierdolicie o&nbsp;tym, jak to pięknie jest mordować. Nie, przepraszam. Pozbawiać biologicznych rezerw, tak to szło?</p>

  <p class="tekst-glowny">&ndash;&nbsp;Ty zasrańcu! &ndash; Six wybuchł. &ndash; Jesteś skończony, słyszysz?</p>

  <p class="tekst-glowny">Lang gwałtownie wcisnął pedał gazu, silnik zawył.</p>

  <p class="tekst-glowny">&ndash;&nbsp;Ale ja się z&nbsp;wami zgadzam! Trzeba pozbawić świat biologicznych rezerw. Rezerw zła w&nbsp;najczystszej postaci. Takich jak ty.</p>

  <p class="tekst-glowny">Limuzyna wciąż przyspieszała.</p>

  <p class="tekst-glowny">&ndash;&nbsp;Co ty wyprawiasz? Zwolnij natychmiast! &ndash; wrzasnął Six.</p>

  <p class="tekst-glowny">&ndash;&nbsp;Świat trzeba pozbawić też biologicznych rezerw słabości. Takich jak ja &ndash; dokończył. Jego głos na powrót stał się spokojny, jakby czuł, że po ostatnich miesiącach udręki spotka go wreszcie ulga.</p>

  <p class="tekst-glowny">Przed nimi był ostry zakręt.</p>

  <p class="tekst-glowny">&ndash;&nbsp;Zatrzymaj się natychmiast! Zatrzymaj! &ndash; krzyczał profesor. Lang się zaśmiał. Żałosny kwik przerażonego Sixa brzmiał dokładnie tak, jak sobie go wyobrażał.</p>

  <p class="tekst-glowny">Wcisnął gaz z&nbsp;całej siły i&nbsp;zamknął oczy. To było jego ostateczne rozwiązanie.</p>

  <p class="tekst-glowny-wyposrodkowany-1-swiatlo-gora">K&nbsp;O&nbsp;N&nbsp;I&nbsp;E&nbsp;C</p>

  <p class="tekst-glowny-wyposrodkowany-1-swiatlo-gora">Bukowiec &ndash; Wrocław &ndash; Jagniątków &ndash; Gorzów Wielkopolski &ndash; Bolesławiec &ndash; Schronisko na Szrenicy &ndash; Florencja &ndash; Gdańsk &ndash; Pociąg IC Niegocin, między Rawiczem a&nbsp;Żmigrodem</p>
</div>


<div class="t-p" id="calibre_link-21">
  <h1 title="Posłowie, czyli co wydarzyło się naprawdę, a co jest tylko fikcją" class="toc"><a href="#calibre_link-75" class="calibre5"><img alt="" src="images/000002.jpg" class="calibre4" /></a><a href="#calibre_link-75" class="calibre5"><br class="calibre6" /></a><a href="#calibre_link-75" class="calibre5">Posłowie, czyli co wydarzyło się naprawdę, a&nbsp;co jest tylko fikcją</a></h1>

  <p class="tekst-glowny-1-akapit">Co zasługuje na większe potępienie: zbrodnia czy próba jej usprawiedliwiania? To pytanie towarzyszyło mi wielokrotnie podczas pracy nad <span class="tytul-dziela">Schroniskiem, które zostało zapomniane</span> &ndash; i&nbsp;stawiam je także Wam, jako punkt wyjścia do rozmowy o&nbsp;obliczach zła.</p>

  <p class="tekst-glowny">Gdyby zażądano ode mnie namalowania portretu któregoś z&nbsp;niemieckich zbrodniarzy z&nbsp;czasów drugiej wojny światowej &ndash; obojętnie, czy miałby to być Höss, Mengele, Göth, czy jeszcze ktoś inny &ndash; sięgnąłbym po cztery barwy: czerń, szarość, biel i&nbsp;czerwień.</p>

  <p class="tekst-glowny">Pierwszym kolorem zaznaczyłbym ponure rysy twarzy oraz całą sylwetkę zbrodniarza. Zaraz za nią, w&nbsp;drugim, trzecim i&nbsp;kolejnych rzędach &ndash; korzystając z&nbsp;wszystkich możliwych odcieni szarości &ndash; namalowałbym jeszcze wiele osób, które powinny się na tym portrecie znaleźć, żeby dopełnić mrocznej aury oprawcy. Wszyscy oni na dłoniach mieliby białe rękawiczki, które zachlapałbym czerwoną farbą &ndash; na znak pamięci zbrodni, do których inspirowali swoim działaniem, które umożliwiali i&nbsp;przed których konsekwencjami chronili sprawców.</p>

  <p class="tekst-glowny">Wśród „szarych” znalazłoby się zapewne miejsce dla Franza Alfreda Sixa, Rudolfa Schleiera i&nbsp;wielu innych uczestników opisanej w&nbsp;powieści konferencji, która odbyła się naprawdę.</p>

  <p class="tekst-glowny">Ponieważ nie jestem malarzem &ndash; zamiast pędzla sięgnąłem po pióro. Niniejsza powieść zrodziła się z&nbsp;oburzenia tym, co stało się w&nbsp;hotelu Sanssouci, i&nbsp;z&nbsp;bezsilności wobec faktu, że tak wielu uczestników konferencji uniknęło sprawiedliwości. Dyplomaci zaangażowani w&nbsp;to wydarzenie stali się &ndash; w&nbsp;pewnym sensie &ndash; współsprawcami zbrodni. Świadomie, korzystając z&nbsp;wykształcenia, biegłości językowej i&nbsp;intelektualnych umiejętności, zajęli się racjonalizowaniem konieczności eksterminacji milionów niewinnych ludzi. Szukali pięknych słów i&nbsp;wzniosłych metafor, a&nbsp;następnie kształtowali zdania, których celem było podstępne i&nbsp;powolne łamanie moralnych kręgosłupów innych ludzi. Ich taktyka była wyjątkowo przewrotna &ndash; od trywializowania zła, poprzez jego tłumaczenie, usprawiedliwianie, aż po przedstawianie go jako dobra.</p>

  <p class="tekst-glowny">Konferencja referentów do spraw żydowskich odbyła się w&nbsp;dniach 3&ndash;4 kwietnia 1944 roku, w&nbsp;hotelu Sanssouci w&nbsp;Krummhübel, dzisiejszym Karpaczu, pod auspicjami niemieckiego Ministerstwa Spraw Zagranicznych (niem. Auswärtiges Amt &ndash; AA).</p>

  <p class="tekst-glowny">Aby zrozumieć genezę tego wydarzenia, należałoby cofnąć się przynajmniej do 10 grudnia 1942 roku. Wtedy to hrabia Edward Raczyński, minister spraw zagranicznych Rządu RP na uchodźstwie, sporządził notę dyplomatyczną rozesłaną następnie do dwudziestu sześciu państw, które podpisały Deklarację Narodów Zjednoczonych. Opisał w&nbsp;niej zbrodnie, jakich Niemcy dopuszczali się na terenie okupowanej Polski. Dokument ten, który przeszedł do historii jako Nota Raczyńskiego, jest pierwszym, który w&nbsp;sposób oficjalny informował o&nbsp;Holokauście. Kilka dni później, 17 grudnia 1942 roku, pozostające w&nbsp;antyhitlerowskiej koalicji państwa ogłosiły deklarację potępiającą zagładę Żydów w&nbsp;Europie. Pismo zostało ogłoszone równocześnie w&nbsp;Londynie, Waszyngtonie i&nbsp;Moskwie.</p>

  <p class="tekst-glowny">Wieść o&nbsp;Zagładzie docierała także do zachodniej prasy, która w&nbsp;roku 1943 i&nbsp;1944 drukowała artykuły z&nbsp;relacjami dotyczącymi niemieckich zbrodni &ndash; pisano o&nbsp;likwidacjach gett, masowych egzekucjach, komorach gazowych i&nbsp;setkach tysięcy zamordowanych.</p>

  <p class="tekst-glowny">Wszystko to było źródłem poważnego utrapienia dla niemieckiego MSZ, które stało na straży dobrego wizerunku Niemiec na świecie. I&nbsp;choć mogłoby się wydawać, że ostateczne rozwiązanie kwestii żydowskiej jest tematem niemożliwym do przełożenia na język dyplomatyczny, AA podejmowało nieustanne starania, by tego dokonać.</p>

  <p class="tekst-glowny">Ministerstwo miało jednak spore doświadczenie w&nbsp;tłumaczeniu poczynań nazistów. Od momentu, w&nbsp;którym Adolf Hitler doszedł do władzy i&nbsp;zaczął wdrażać politykę przemocy, dyplomaci dokładali starań, by naprawić nadszarpnięty wizerunek Niemiec na arenie międzynarodowej. Wielu z&nbsp;nich, wykształconych i&nbsp;obeznanych ze służbą urzędniczą na długo przed czasami Hitlera, wychodziło z&nbsp;założenia, że są zobligowani do służby państwu niezależnie od tego, jak bardzo źli ludzie staną na jego czele. Właśnie to głęboko zakorzenione poczucie oddania urzędowi było jednym z&nbsp;elementów, który sprawił, że &ndash; wbrew wszelkiej logice i&nbsp;moralności &ndash; AA stopniowo stawało się jednym z&nbsp;narzędzi w&nbsp;rękach Hitlera, wspierającym i&nbsp;usprawiedliwiającym jego zbrodnicze poczynania.</p>

  <p class="tekst-glowny">W&nbsp;obliczu Noty Raczyńskiego, doniesień prasowych i&nbsp;w&nbsp;konsekwencji narastającej świadomości państw alianckich na temat niemieckich zbrodni wojennych AA stanęło przed zadaniem przygotowania nowej strategii. Tym razem jednak celem było nie podżeganie do działań przeciwko Żydom, ale raczej usprawiedliwienie zagłady, która w&nbsp;znacznej mierze<span class="tytul-dziela"> już się dokonała</span>.</p>

  <p class="tekst-glowny">Dlatego też Joachim von Ribbentrop zlecił Horstowi Wagnerowi utworzenie w&nbsp;Ministerstwie Spraw Zagranicznych specjalnego wydziału, który po zmianach uzyskał ostatecznie nazwę Urząd Informacji XIV (Antyżydowska Akcja Zagraniczna), w&nbsp;skrócie Inf. XIV. W&nbsp;jego skład weszli przedstawiciele większości departamentów AA, wysłannicy z&nbsp;innych ministerstw oraz urzędów, takich jak podległy Himmlerowi Główny Urząd Bezpieczeństwa Rzeszy (RHSA). Na czele nowego departamentu stanął Rudolf Schleier, a&nbsp;jego zadaniem było centralne kierowanie całością antyżydowskiej propagandy za granicą.</p>

  <p class="tekst-glowny">Jednym z&nbsp;ważnych „sukcesów” Inf. XIV miało być właśnie zwołanie konferencji, na której spotkaliby się pracujący w&nbsp;niemieckich placówkach dyplomatycznych na całym świecie referenci do spraw żydowskich (<span class="tytul-dziela">Judenreferenten</span>), przedstawiciele ministerialnych departamentów, między innymi Prasowego, Kulturalno-Politycznego czy Handlowo-Politycznego, oraz urzędnicy z&nbsp;RHSA. Celem było nakreślenie dalszego kierunku prowadzenia polityki antyżydowskiej, uściślenie współpracy SS z&nbsp;AA oraz przygotowanie świata na prawdę o&nbsp;Holokauście.</p>

  <p class="tekst-glowny">Zgodnie z&nbsp;rozkazem Himmlera konferencję zwołano poza Berlinem, w&nbsp;bezpieczniejszym miejscu. Wśród gości miał znaleźć się z&nbsp;ramienia RHSA Adolf Eichmann, jedna z&nbsp;głównych osób odpowiedzialnych za „ostateczne rozwiązanie kwestii żydowskiej” (niem. <span class="tytul-dziela">Endlösung</span>). Nie dotarł jednak z&nbsp;uwagi na pilniejsze dla niego w&nbsp;tamtym czasie sprawy, do których należała między innymi zagłada Żydów węgierskich.</p>

  <p class="tekst-glowny">Istnieją przypuszczenia, że gdyby Eichmann rzeczywiście pojawił się na konferencji, oczy wielu śledczych i&nbsp;historyków w&nbsp;okresie powojennym dużo uważniej przyjrzałyby się zachowanemu po dziś dzień protokołowi z&nbsp;przebiegu konferencji, z&nbsp;którego kopią miałem możliwość zapoznać się w&nbsp;archiwum instytutu Jad Waszem i&nbsp;na podstawie którego kreśliłem pierwsze sceny niniejszej książki.</p>

  <p class="tekst-glowny">Choć z&nbsp;założenia protokół podlegał cenzurze i&nbsp;nie powinien zawierać elementów wrażliwych czy szczególnie obciążających, w&nbsp;kilku miejscach pojawiły się stwierdzenia, które &ndash; wedle badających temat historyków &ndash; przedostały się do dokumentu, mimo że powinny pozostać tajne. Mam na myśli między innymi stwierdzenie Sixa o&nbsp;konieczności „fizycznej likwidacji żydostwa wschodniego, która pozbawi je rezerw biologicznych”. Trudno o&nbsp;bardziej czytelny opis Zagłady.</p>

  <p class="tekst-glowny">Równie jasne wydają się słowa radcy Eberharda von Thaddena, który w&nbsp;swoim wystąpieniu prosił przedstawicieli niemieckich misji zagranicznych o&nbsp;„przygotowanie zrozumienia we wszystkich narodach dla antyżydowskich środków egzekucyjnych”.</p>

  <p class="tekst-glowny">Wspomniany już raport zawiera nie tylko streszczenia wystąpień poszczególnych referentów, ale też rozpisany z&nbsp;niemiecką precyzją plan dnia, włącznie z&nbsp;czasem na wspólne posiłki czy wieczorne spotkania towarzyskie. Na jego podstawie powstał pierwszy rozdział powieści &ndash; <span class="tytul-dziela">Konferencja</span>.</p>

  <p class="tekst-glowny">Wraz z&nbsp;raportem zachowała się lista kilkudziesięciu uczestników konferencji, których powojenne losy śledziłem z&nbsp;niedowierzaniem.</p>

  <p class="tekst-glowny">Profesor Franz Alfred Six, który otwierał konferencję, tak naprawdę nie zginął w&nbsp;wypadku samochodowym, ale przeżył wojnę. Wkrótce po niej, podczas przesłuchań, tłumaczył się, że mówiąc o&nbsp;fizycznej eliminacji i&nbsp;rezerwach biologicznych, nie miał na myśli Zagłady, tylko chęć przeforsowania właściwego antyżydowskiego ustawodawstwa. Pomimo zasądzonych dwudziestu lat odsiadki Sixa ostatecznie zwolniono z&nbsp;więzienia znacznie szybciej &ndash; w&nbsp;1952 roku. Niedługo później, w&nbsp;1955 roku, zyskał status <span class="tytul-dziela">zur Wiederverwendung, </span>czyli urzędnika, który został wcześniej usunięty ze służby dyplomatycznej, ale dostał możliwość powrotu do niej. Six jednak z&nbsp;tej szansy nie skorzystał &ndash; doświadczony w&nbsp;propagandzie mężczyzna został pracownikiem działu marketingu znanej niemieckiej marki motoryzacyjnej. Zamiast do eliminacji rezerw biologicznych &ndash; miał teraz namawiać do zakupu samochodów.</p>

  <p class="tekst-glowny">Jak podaje Manfred Steinkühler w&nbsp;książce <span class="tytul-dziela">Patient Geschichte</span>, profesor Six był jedynym spośród kilkudziesięciu uczestników konferencji w&nbsp;hotelu Sanssouci, których chociaż częściowo dosięgnął wymiar sprawiedliwości. Pozostali nie tylko nie zostali pociągnięci do odpowiedzialności, ale jeszcze część z&nbsp;nich przywrócono do służby dyplomatycznej w&nbsp;Ministerstwie Spraw Zagranicznych RFN.</p>

  <p class="tekst-glowny">I&nbsp;tak oto doktor Kutscher, który na konferencji wygłosił przemowę o&nbsp;tezach propagandowych w&nbsp;ramach antyżydowskiej akcji zagranicznej, został przywrócony do służby w&nbsp;1953 roku i&nbsp;pracował potem między innymi w&nbsp;ambasadach w&nbsp;Buenos Aires, Teheranie czy Paryżu.</p>

  <p class="tekst-glowny">Doktor Klassen natomiast, który na konferencji reprezentował niemiecką misję dyplomatyczną we Francji, po powrocie do służby w&nbsp;1952 roku trafił do pracy w&nbsp;Archiwum Politycznym Ministerstwa Spraw Zagranicznych. Jest to bardzo ciekawe, jeśli weźmie się pod uwagę fakt, że to właśnie w&nbsp;tym archiwum przechowywano dokumenty obciążające wielu nazistowskich dyplomatów, w&nbsp;tym prawdopodobnie dokumenty z&nbsp;konferencji w&nbsp;hotelu Sanssouci, które zawierały nazwisko samego Klassena.</p>

  <p class="tekst-glowny">Wszystkie wymienione w&nbsp;książce nazwiska uczestników konferencji są prawdziwe, poza jednym. Jeśli sięgniecie do raportu przechowywanego w&nbsp;Jad Waszem, wśród uczestników nie znajdziecie Hermanna Mohla. Kreśląc jego sylwetkę, inspirowałem się częściowo postacią doktora Hansa-Ottona Meissnera, który wziął udział w&nbsp;konferencji jako kierownik niemieckiego konsulatu w&nbsp;Mediolanie. Jego losy były dla mnie szczególnie ciekawe&nbsp;&ndash;&nbsp;po drugiej wojnie światowej został aresztowany przez Amerykanów w&nbsp;okolicach Bellagio we Włoszech i&nbsp;trafił do obozu jenieckiego. Jak sam wspomina w&nbsp;swojej biografii<sup class="g2"><a href="#calibre_link-76" id="calibre_link-114" class="calibre7">33</a></sup>, jego dramatyczna sytuacja w&nbsp;obozie wkrótce się poprawiła, prawdopodobnie za sprawą wstawiennictwa ówczesnego papieża Piusa XII, który był przyjacielem jego rodziny.</p>

  <p class="tekst-glowny">Meissner, mimo że po wojnie &ndash; tak samo jak Six i&nbsp;inni &ndash; został rehabilitowany <span class="tytul-dziela">zur Wiederverwendung, </span>nie wrócił już do służby dyplomatycznej. Zamiast tego poświęcił się pisarstwu i&nbsp;pracy dziennikarskiej. Spod jego pióra wyszło kilkadziesiąt książek, w&nbsp;tym dzienniki podróży, powieści o&nbsp;wielkich odkrywcach, a&nbsp;nawet poradnik survivalu, które doczekały się tłumaczeń na kilkanaście języków, w&nbsp;tym polski.</p>

  <p class="tekst-glowny">Wątpliwości dotyczące udziału Meissnera w&nbsp;konferencji antyżydowskiej nie przeszkodziły w&nbsp;nadaniu mu w&nbsp;1986 roku przez premiera Bawarii Franza Josefa Straußa Wielkiego Krzyża Orderu Zasługi Republiki Federalnej Niemiec. Protest w&nbsp;tej sprawie złożył między innymi dyplomata Manfred Steinkühler. W&nbsp;odpowiedzi na jego zapytanie kancelaria premiera Bawarii stwierdziła jednak, że o&nbsp;ile rzeczywiście postawa i&nbsp;obecność konsula Meissnera na konferencji antyżydowskiej w&nbsp;Karpaczu nie daje się usprawiedliwić, o&nbsp;tyle wniosek o&nbsp;cofnięcie nagrody jest zbyt skromny. Order nie został odebrany.</p>

  <p class="tekst-glowny">Sam Hans-Otto Meissner w&nbsp;jednym z&nbsp;wywiadów, którego udzielił magazynowi „Stern” 22 czerwca 1989 roku, podawał w&nbsp;wątpliwość wiarygodność raportu z&nbsp;konferencji w&nbsp;Karpaczu. Tłumaczył także, że jechał na konferencję, nie znając wcześniej tematów, którym miała być poświęcona, oraz że „w&nbsp;tamtym momencie nie mógł przecież powiedzieć o&nbsp;Żydach, że są szlachetnymi ludźmi”.</p>

  <p class="tekst-glowny">Wątek spotkania autorskiego Hermanna Mohla w&nbsp;Jeleniej Górze, poszukiwania przez niego ukrytego w&nbsp;Kotle Łomniczki skarbu oraz jego zabójstwa został jednak przeze mnie wymyślony i&nbsp;nie oparłem go na biografii Hansa-Ottona Meissnera.</p>

  <p class="tekst-glowny">Pojawiająca się w&nbsp;finale powieści „afera nekrologowa” również miała miejsce, z&nbsp;tym że tak naprawdę nie dotyczyła Hansa-Ottona Meissnera, ale innego niemieckiego dyplomaty, Franza Nüssleina. Nüsslein jako prokurator „pracował” podczas drugiej wojny światowej na terenie ówczesnego Protektoratu Rzeszy w&nbsp;Czechach i&nbsp;na Morawach i&nbsp;zatwierdzał liczne wyroki śmierci na mieszkańcach okupowanych terenów.</p>

  <p class="tekst-glowny">Wydawać by się mogło, że osoby pokroju Nüssleina nie mogą uniknąć kary &ndash; i&nbsp;rzeczywiście, w&nbsp;1948 roku w&nbsp;Czechosłowacji został skazany na dwadzieścia lat więzienia za zbrodnie wojenne. Kilka lat później, w&nbsp;1955 roku, wydalono go jednak do RFN jako „przestępcę nieobjętego amnestią”. Tam natomiast &ndash; zamiast trafić do więzienia &ndash; zdobył posadę w&nbsp;Ministerstwie Spraw Zagranicznych, a&nbsp;następnie od roku 1962 aż do emerytury pracował jako niemiecki konsul generalny w&nbsp;Barcelonie.</p>

  <p class="tekst-glowny">Po śmierci Nüssleina w&nbsp;2003 roku resort uhonorował go uroczystym nekrologiem w&nbsp;wydawanym przez siebie biuletynie pracowniczym. Rozpisywano się w&nbsp;nim na temat zasług zmarłego dyplomaty oraz odznaczeń, którymi go uhonorowano, a&nbsp;na koniec wezwano do uczczenia pamięci Nüssleina. Wkrótce jednak kontrowersyjny nekrolog został zauważony przez osoby, które doskonale znały wojenną przeszłość dyplomaty, i&nbsp;wybuchł potężny skandal. Przeciwko czczeniu pamięci zbrodniarza zaprotestowało wielu pracowników resortu, a&nbsp;pokłosiem wydarzenia był dekret ministra spraw zagranicznych Joschki Fischera, zakazujący upamiętniania nekrologami jakichkolwiek pracowników ministerstwa, którzy należeli do NSDAP.</p>

  <p class="tekst-glowny">Jednocześnie na polecenie ministra powołano Komisję Niezależnych Historyków, złożoną z&nbsp;ekspertów z&nbsp;różnych krajów, której zadaniem było zbadanie archiwów ministerstwa i&nbsp;przygotowanie raportu mającego raz na zawsze skonfrontować wyobrażenia ludzi o&nbsp;historii MSZ z&nbsp;faktami zawartymi w&nbsp;dokumentach.</p>

  <p class="tekst-glowny">Wyniki prac komisji obnażyły prawdę o&nbsp;tym, że &ndash; wbrew pielęgnowanemu przez Ministerstwo Spraw Zagranicznych wizerunkowi &ndash; w&nbsp;okresie Trzeciej Rzeszy nie było ono przede wszystkim miejscem działań opozycji. Wykazano również, że w&nbsp;wielu przypadkach po 1945 roku istniała personalna kontynuacja, a&nbsp;dyplomaci pokroju Nüssleina znajdowali ponownie pracę w&nbsp;strukturach resortu mimo swoich wojennych „zasług”. Co więcej, w&nbsp;raporcie przedstawiono sylwetki urzędników, którzy w&nbsp;czasie drugiej wojny światowej z&nbsp;narażeniem życia walczyli z&nbsp;nazizmem, między innymi dostarczając tajnych informacji wywiadowi amerykańskiemu, a&nbsp;po wojnie spotykali się w&nbsp;środowisku ministerialnym z&nbsp;ostracyzmem &ndash; byli uznawani za zdrajców i&nbsp;uniemożliwiano im powrót do służby dyplomatycznej.</p>

  <p class="tekst-glowny">Raport oparto na licznych dokumentach, dobitnie obrazujących współudział Ministerstwa Spraw Zagranicznych w&nbsp;ostatecznym rozwiązaniu &ndash; od pism obszernych, jak sprawozdanie z&nbsp;konferencji zorganizowanej w&nbsp;hotelu Sanssouci, aż po dokumenty tak drobne, a&nbsp;jednocześnie wymowne, jak rozliczenie kosztów podróży służbowej Franza Rademachera, jednego z&nbsp;referentów do spraw żydowskich pracującego w&nbsp;MSZ. Pod hasłem „cel podróży” wpisał on, nie przebierając w&nbsp;słowach: „likwidacja Żydów w&nbsp;Belgradzie”.</p>

  <p class="tekst-glowny">Zainteresowanych historią niemieckiego Ministerstwa Spraw Zagranicznych odsyłam do bardzo cennej książki <span class="tytul-dziela">Urząd. Niemieccy dyplomaci w&nbsp;III Rzeszy i&nbsp;w&nbsp;RFN</span>, z&nbsp;której korzystałem, pracując nad tą powieścią. Stanowi ona pokłosie ustaleń Komisji Niezależnych Historyków i&nbsp;umożliwia prześledzenie niezwykle skomplikowanych dziejów najstarszego niemieckiego ministerstwa oraz dramatycznej drogi jego upadku. Pokazuje, jak &ndash; mimo oporów &ndash; niezależny, szanowany urząd z&nbsp;tradycjami, tworzony przez ludzi wykształconych i&nbsp;doświadczonych, zamienia się stopniowo w&nbsp;strukturę zgniłą; torującą drogę dyktaturze, zinfiltrowaną członkami SS od najniższych po najwyższe szczeble, współodpowiedzialną moralnie za Holokaust poprzez uzasadnianie jego konieczności i&nbsp;utrzymywanie osób na stanowiskach <span class="tytul-dziela">Judenreferenten. </span></p>

  <p class="tekst-glowny">Wątek <span class="tytul-dziela">Kotliny dyplomatów</span> również jest oparty na prawdziwych wydarzeniach. W&nbsp;1943 roku, wraz z&nbsp;nasilaniem się alianckich nalotów na Berlin, coraz częściej pojawiały się głosy mówiące o&nbsp;konieczności przeniesienia poza stolicę ambasad państw, które utrzymywały stosunki dyplomatyczne z&nbsp;Trzecią Rzeszą. Wybór padł na Karkonosze. Z&nbsp;początkiem 1944 roku w&nbsp;góry wyruszyła grupa urzędników, na czele z&nbsp;Aleksandrem von Dörnbergiem, szefem Departamentu Protokołu MSZ. Dokonali oni inspekcji wytypowanych wcześniej obiektów pod kątem możliwości umieszczenia w&nbsp;nich placówek dyplomatycznych.</p>

  <p class="tekst-glowny">Wymienione w&nbsp;powieści lokalizacje &ndash; od pałacu w&nbsp;Miłkowie poczynając, na siedzibie Schaffgotschów w&nbsp;Cieplicach Śląskich-Zdroju kończąc &ndash; to zaledwie kilka z&nbsp;kilkudziesięciu miejsc w&nbsp;Kotlinie Jeleniogórskiej, które miały zostać przejęte przez Ministerstwo Spraw Zagranicznych na rzecz przyszłych ambasad. Wyniki dokonanego przez Dörnberga rekonesansu były jednak niezadowalające. W&nbsp;notatce, którą sporządził on dla ministra von Ribbentropa, stwierdził, że większość wytypowanych obiektów nie nadaje się do natychmiastowego zajęcia &ndash; były w&nbsp;nędznym stanie, nie miały dostatecznego zaplecza sanitarnego i&nbsp;wymagały znacznych remontów, żeby dostosować je do nowej funkcji.</p>

  <p class="tekst-glowny">Choć projektu nie udało się w&nbsp;dużej mierze zrealizować, dotarłem do źródeł oraz świadków, którzy potwierdzili, że w&nbsp;hotelu Sanssouci ulokowano ambasadę Japonii zarządzaną przez Hiroshiego Ōshimę. Sam ambasador &ndash; tak, jak przedstawiłem to w&nbsp;powieści &ndash; zamieszkiwał pałac w&nbsp;nieodległym Maciejowcu.</p>

  <p class="tekst-glowny">Istnienie B-szyfrówki, czyli maszyny „purpurowej”, również jest faktem. Tak samo jak to, że jej kod został w&nbsp;czasie wojny złamany przez zespół kryptologów, w&nbsp;którym kluczową rolę odegrała Genevieve Grotjan.</p>

  <p class="tekst-glowny">Maszyna szyfrująca, z&nbsp;której korzystali japońscy dyplomaci, była szalenie skomplikowanym urządzeniem, a&nbsp;zadanie powierzone kryptologom zdawało się niewykonalne: dysponując jedynie przechwytywanymi przez służby próbkami zaszyfrowanych wiadomości, mieli złamać szyfr, a&nbsp;następnie zrekonstruować urządzenie, o&nbsp;którego sposobie pracy nie mieli pojęcia.</p>

  <p class="tekst-glowny">Gdy po miesiącach wytężonej pracy to się jednak udało, Amerykanie &ndash; choć nigdy nie widzieli na oczy oryginalnej maszyny &ndash; stworzyli własną kopię „purpurowej”. Uzyskali w&nbsp;ten sposób możliwość odczytywania liczących nierzadko wiele stron wiadomości słanych do Tokio przez japońskich dyplomatów, w&nbsp;tym przede wszystkim nieocenionego dla aliantów generała barona Hiroshiego Ōshimę. Przyjaciel i&nbsp;zaufany człowiek Hitlera przez całą drugą wojnę światową z&nbsp;właściwą sobie skrupulatnością donosił władzom Japonii o&nbsp;wszystkim, co uznał za istotne; streszczał tematy pogawędek, jakie odbywał z&nbsp;wodzem Trzeciej Rzeszy, opisywał niemieckie fortyfikacje, broń, a&nbsp;nawet strategie i&nbsp;plany Führera na kolejne miesiące trwającego konfliktu.</p>

  <p class="tekst-glowny">Jak stwierdził potem William Friedman, szef zespołu, w&nbsp;którym pracowała Genevieve Grotjan, szyfr purpurowy to „zdecydowanie najtrudniejszy problem kryptoanalityczny z&nbsp;powodzeniem rozwiązany przez jakąkolwiek organizację wywiadowczą na świecie”, a&nbsp;uzyskiwane dzięki „purpurowej” wiadomości stanowiły „najważniejsze źródło informacji strategicznie cennych i&nbsp;długoterminowych”<sup class="g2"><a href="#calibre_link-77" id="calibre_link-115" class="calibre7">34</a></sup>.</p>

  <p class="tekst-glowny">Co ciekawe, generał baron Hiroshi Ōshima prawdopodobnie aż do śmierci w&nbsp;1975 roku nie dowiedział się, jak kluczową rolę odegrał w&nbsp;przebiegu drugiej wojny światowej, nieświadomie wspierając Amerykanów, którzy od momentu złamania szyfru „purpurowej” przechwycili kilka tysięcy wiadomości japońskiego dyplomaty.</p>

  <p class="tekst-glowny">Zaintrygowanych historią wkładu Genevieve Grotjan w&nbsp;zrozumienie szyfru „purpurowej” i&nbsp;tytanicznej pracy innych kryptolożek odsyłam do książki Lizy Mundy <span class="tytul-dziela">Dziewczyny od szyfrów. One pomogły wygrać II wojnę światową</span>.</p>

  <p class="tekst-glowny">Cytowane w&nbsp;powieści fragmenty depesz Hiroshiego Ōshimy są prawdziwe, choć zostały wysłane w&nbsp;innym czasie i&nbsp;okolicznościach niż te wskazane w&nbsp;powieści.</p>

  <p class="tekst-glowny">Następnie chciałbym zaprosić państwa w&nbsp;mroczne progi słynnego hotelu Sanssouci. Przedstawiona przez Maćka Pałasińskiego w&nbsp;powieści historia rodziny Mostów i&nbsp;samego hotelu jest prawdziwa.</p>

  <p class="tekst-glowny">Wiersze, których tłumaczenia otwierają rozdziały XII i&nbsp;XV, zostały napisane przez Ju Sobing &ndash; żyjącą do dziś w&nbsp;Niemczech wnuczkę słynnego Juliusa Mosta, córkę ostatnich niemieckich właścicieli hotelu, którym obiekt skonfiskowała Trzecia Rzesza podczas drugiej wojny światowej, umiejscawiając w&nbsp;nim lazaret, a&nbsp;następnie struktury Ministerstwa Spraw Zagranicznych i&nbsp;japońską ambasadę.</p>

  <p class="tekst-glowny">Po wojnie budynek splądrowali żołnierze sowieccy, a&nbsp;w&nbsp;1948 roku przeszedł w&nbsp;posiadanie KC PZPR jako miejsce wypoczynku działaczy partii, by wreszcie zostać przekształconym w&nbsp;dom wypoczynkowy Urocza przekazany w&nbsp;zarząd Funduszowi Wczasów Pracowniczych. Wśród mieszkańców Karpacza rzeczywiście krążą informacje, podawane także przez lokalną prasę, że w&nbsp;hotelu funkcjonowała przez pewien czas tajna katownia Urzędu Bezpieczeństwa, w&nbsp;której torturowano przeciwników systemu i&nbsp;byłych żołnierzy Armii Krajowej<sup class="g2"><a href="#calibre_link-78" id="calibre_link-116" class="calibre7">35</a></sup>.</p>

  <p class="tekst-glowny">Pobyt Bolesława Bieruta w&nbsp;Karpaczu i&nbsp;Uroczej również jest źródłem licznych plotek &ndash; nie wiadomo, jak często pierwszy sekretarz odwiedzał miasto u&nbsp;stóp Śnieżki, jednak w&nbsp;księdze pamiątkowej kościoła Wang zachował się wpis potwierdzający, że Bierut zwiedzał tę świątynię podczas jednej z&nbsp;wizyt.</p>

  <p class="tekst-glowny">Wizyty dygnitarza uczczono poprzez oficjalne nazwanie tej części miasta Karpacz Bierutowicami. Co szokujące, formalnie nazwa ta funkcjonowała aż do końca 2017&nbsp;roku, gdy została zniesiona przez Rozporządzenie Ministra Spraw Wewnętrznych i&nbsp;Administracji. Od 1 stycznia 2018 roku obowiązującą nazwą dawnych Bierutowic jest Karpacz Górny. Lepiej późno niż wcale.</p>

  <p class="tekst-glowny">Wątek zawieszonego w&nbsp;holu Sanssouci lustra, w&nbsp;którym miał ukazywać się duch Hitlera, jak również opowieść o&nbsp;seansie spirytystycznym &ndash; są fikcją. Prawdą jest natomiast, że wielu dawnych pracowników Uroczej uważa obiekt za nawiedzony &ndash; krążą historie o&nbsp;samoczynnie odkręcających się kranach, zapalających się i&nbsp;gasnących światłach czy pościelonych przed przyjazdem turystów łóżkach, które w&nbsp;momencie wejścia gości do pokoju były w&nbsp;zupełnym nieładzie, jakby ktoś chwilę wcześniej zmiął kołdry i&nbsp;prześcieradła.</p>

  <p class="tekst-glowny">Urocza została opuszczona pod koniec lat dziewięćdziesiątych i &ndash; choć wydawało się, że nikt już jej nie uratuje przed postępującą dewastacją i&nbsp;zapomnieniem &ndash; w&nbsp;2021 roku znalazł się inwestor, który rozpoczął wyczekiwany przez wielu remont obiektu. W&nbsp;momencie pisania niniejszej książki prace są już na ukończeniu i&nbsp;można śmiało powiedzieć, że kawał wyjątkowej historii Karpacza został uratowany przed zniszczeniem. Zabytkowy hotel wkrótce znów otworzy podwoje dla turystów.</p>

  <p class="tekst-glowny">Historia Henryka Gąsienicy oraz znalezienia przez robotników ciała w&nbsp;hotelowych piwnicach jest w&nbsp;całości wytworem mojej wyobraźni. Prawdziwy jest natomiast wątek odkrycia podczas remontu hotelu kilku tajemniczych artefaktów, jak choćby schowanego pod boazerią w&nbsp;jednym z&nbsp;pomieszczeń kalendarza ściennego pokazującego datę 10 października 1910 roku. Kto i&nbsp;dlaczego ukrył tak osobliwy przedmiot w&nbsp;ścianie? To pytanie wciąż pozostaje zagadką.</p>

  <p class="tekst-glowny">Przedstawiona w&nbsp;powieści historia Janiny &ndash; zastrzelonej przez zazdrosną Niemkę polskiej robotnicy przymusowej &ndash; jest oparta na życiorysie prawdziwej kobiety, której imienia nie poznałem. Powodem zabójstwa rzeczywiście była zazdrość o&nbsp;romans z&nbsp;niemieckim żołnierzem, z&nbsp;którym Polka spotykała się w&nbsp;lesie za hotelem. Fikcyjny jest jedynie czas akcji &ndash; wydarzenie osadziłem w&nbsp;okresie istnienia w&nbsp;hotelu ambasady Japonii, a&nbsp;tak naprawdę miało to miejsce w&nbsp;czasie, gdy mieścił się tam lazaret.</p>

  <p class="tekst-glowny">Marian Bylica jest postacią historyczną. W&nbsp;czasie drugiej wojny światowej, między rokiem 1940 a&nbsp;1941, rzeczywiście trafił na roboty przymusowe do Karpacza, gdzie pracował jako fryzjer.</p>

  <p class="tekst-glowny">Fikcją jest natomiast, że Bylica rezydował w&nbsp;hotelu Sanssouci. Tak naprawdę mieszkał przy ulicy Saneczkowej u&nbsp;Włoszki Aurelii Fachini, która prowadziła pralnię. To ona doniosła na Bylicę, że ten słucha nielegalnych stacji radiowych wraz z&nbsp;innymi robotnikami przymusowymi z&nbsp;Polski. Według niektórych źródeł powodem, dla którego kobieta zdecydowała się na ten krok, miał być romans, w&nbsp;jaki Bylica wdał się z&nbsp;jej córką<sup class="g2"><a href="#calibre_link-79" id="calibre_link-117" class="calibre7">36</a></sup>.</p>

  <p class="tekst-glowny">Zadenuncjowanych Polaków zatrzymano &ndash; część z&nbsp;nich po pobycie w&nbsp;areszcie w&nbsp;Jeleniej Górze trafiła do obozów koncentracyjnych, natomiast Bylicę odwieziono do Karpacza i&nbsp;22 stycznia 1943 roku powieszono na buku w&nbsp;okolicach skrzyżowania dzisiejszej ulicy Kąpielowej i&nbsp;Myśliwskiej na oczach innych Polaków.</p>

  <p class="tekst-glowny">Opisana w&nbsp;książce tablica upamiętniająca Mariana Bylicę istnieje naprawdę i&nbsp;znajduje się w&nbsp;rzeczywistym miejscu egzekucji &ndash; wątek o&nbsp;powieszeniu Polaka na zapleczu hotelu Sanssouci jest wytworem mojej wyobraźni.</p>

  <p class="tekst-glowny">Tablicę odsłonięto 6 maja 1962 roku w&nbsp;obecności matki zamordowanego i&nbsp;rzeczywiście wyryto na niej opisany w&nbsp;książce tekst &ndash; z&nbsp;tą różnicą, że podano w&nbsp;nim prawdziwą datę śmierci Bylicy (22 stycznia 1943 roku), a&nbsp;nie fikcyjną, książkową (4 kwietnia 1944 roku). Ostatnie słowa mężczyzny i&nbsp;zdanie wypowiedziane do obserwujących egzekucję Polaków przez niemieckiego żołnierza zaczerpnąłem z&nbsp;gazety „Nowiny Jeleniogórskie”<sup class="g2"><a href="#calibre_link-80" id="calibre_link-118" class="calibre7">37</a></sup>.</p>

  <p class="tekst-glowny">Kamienica, w&nbsp;której znajduje się książkowy hotel Pod Złotą Gwiazdą w&nbsp;Kowarach, istnieje naprawdę, natomiast hotel o&nbsp;wspomnianej nazwie funkcjonował tam przed drugą wojną światową.</p>

  <p class="tekst-glowny">Czas na odwiedziny w&nbsp;schronisku Nad Łomniczką. Pierwszy budynek w&nbsp;tym miejscu powstał jeszcze na początku XIX wieku i&nbsp;ufundowany został przez hrabiostwo Schaffgotschów. Obecne schronisko &ndash; to z&nbsp;kultowym napisem „Łomniczka zaprasza” &ndash; wzniósł w&nbsp;1890&nbsp;roku Michael Melz z&nbsp;Mysłakowic. Poza nowym obiektem mężczyzna wsławił się także wybudowaniem malowniczego szlaku wiodącego wzdłuż Łomniczki w&nbsp;górę, aż do dzisiejszego schroniska Dom Śląski. Z&nbsp;uwagi na zasługi Michaela Melza Kocioł Łomniczki nazwano Melzergrund, a&nbsp;zbudowane przez Melza schronisko &ndash; Melzergrundbaude. Znajdujący się pod opieką PTTK budynek istnieje do dziś i&nbsp;jest &ndash; obok schroniska Pod Łabskim Szczytem &ndash; jedynym w&nbsp;polskich Karkonoszach, które nie ma dostępu do elektryczności. Od 2021 roku w&nbsp;obiekcie trwa remont i&nbsp;pozostaje ono nieczynne dla turystów.</p>

  <p class="tekst-glowny">Występujący w&nbsp;powieści gospodarze schroniska &ndash; Elwira i&nbsp;Rafał Zapolscy &ndash; to postacie fikcyjne.</p>

  <p class="tekst-glowny">Historia budy Nad Wodospadem, czyli tytułowego schroniska, które zostało zapomniane, jest inna, niż zostało to przedstawione w&nbsp;książce &ndash; obiekt nie przetrwał do lat dziewięćdziesiątych, nie strawił go też pożar.</p>

  <p class="tekst-glowny">Budynek wzniesiono w&nbsp;1901 roku i&nbsp;nazywano go Einkehrhaus am Lomnitzfall lub Lomnitzfallbaude &ndash; czyli schronisko Nad Wodospadem Łomniczki. Idyllicznie położona górska chata przestała jednak istnieć, zanim zdążono oficjalnie ją otworzyć. 31 marca 1902 roku porwała ją i&nbsp;doszczętnie zniszczyła potężna lawina. Z&nbsp;obawy, że historia się powtórzy, nigdy więcej nie odważono się postawić w&nbsp;tym miejscu nowego schroniska.</p>

  <p class="tekst-glowny">Zlokalizowany przy szlaku czerwonym obiekt istniał tak krótko, że nie udało mi się znaleźć go na żadnej mapie z&nbsp;tamtego okresu, a&nbsp;jedyne, co się po nim zachowało, to kilka pocztówek, z&nbsp;których jedna posłużyła do stworzenia okładki tej książki.</p>

  <p class="tekst-glowny">Jeśli chcielibyście odszukać schronisko, które zostało zapomniane, wybierzcie się na wędrówkę szlakiem czerwonym prowadzącym z&nbsp;Karpacza dnem Kotła Łomniczki w&nbsp;stronę Śnieżki &ndash; budynek zlokalizowany był tuż za mostem przerzuconym nad Łomniczką, po lewej stronie. Jeśli uważnie się przyjrzycie, na pewno dostrzeżecie jego zarys.</p>

  <p class="tekst-glowny">Wspominana przez Elwirę Zapolską Diabelska Łąka, na terenie której swoje ogrody ma Duch Gór, istnieje naprawdę &ndash; zlokalizowana jest po czeskiej stronie Karkonoszy, na południowych zboczach Smogorni, a&nbsp;dotrzeć tam można wyłącznie zimą, na nartach. Latem jest to teren, gdzie przebywać ma prawo tylko Duch Gór i&nbsp;zamieszkujące jego królestwo zwierzęta.</p>

  <p class="tekst-glowny">Słów kilka napisać chciałbym także o&nbsp;jeleniogórskiej bibliotece &ndash; zgodnie z&nbsp;podaną w&nbsp;powieści informacją do 1999 roku nosiła ona nazwę Wojewódzkiej Biblioteki Publicznej, po czym została przekształcona w&nbsp;Grodzką Bibliotekę Publiczną. Nazwa Książnica Karkonoska, którą posłużyłem się w&nbsp;powieści, zaczęła obowiązywać 15 lipca 2008 roku &ndash; a&nbsp;więc kilka dni później niż w&nbsp;momencie akcji książki.</p>

  <p class="tekst-glowny">Jest jeszcze jedna drobna zmiana, którą zauważy na pewno wnikliwe czytelnicze oko &ndash; w&nbsp;2008 roku dyrekcja Karkonoskiego Parku Narodowego nie funkcjonowała jeszcze na terenie pałacu w&nbsp;Sobieszowie, w&nbsp;którego sąsiedztwie „suszyli” policjanci w&nbsp;finałowych scenach książki.</p>

  <p class="tekst-glowny">Chciałbym zwrócić się także do Czytelniczek i&nbsp;Czytelników ze Szczawna-Zdroju &ndash; na spotkaniu w&nbsp;2024 roku obiecałem wplecenie Waszego miasta do kolejnej powieści, chociażby w&nbsp;formie epizodycznej &ndash; zaznaczam, że słowa dotrzymałem.</p>

  <p class="tekst-glowny">Pisząc fragmenty pierwszej rozmowy Tomka Wilczura i&nbsp;Maćka Pałasińskiego o&nbsp;oswajaniu Dolnego Śląska i&nbsp;poniemieckich dóbr przez Polaków po drugiej wojnie światowej, inspirowałem się świetnym reportażem Karoliny Kuszyk <span class="tytul-dziela">Poniemieckie</span>, którego lekturę gorąco polecam. Przedstawiona przez dziennikarza opowieść o&nbsp;garnku smalcu jest prawdziwa &ndash; z&nbsp;tym że wydarzyła się w&nbsp;domu mojej Prababci Julii Świcy.</p>

  <p class="tekst-glowny">Rozmową pisarza i&nbsp;dziennikarza chciałem zwrócić też uwagę na problem przybierającego różne formy braku szacunku do karkonoskiego krajobrazu, kultury i&nbsp;historii w&nbsp;ostatnich dekadach. Czuję złość, gdy widzę w&nbsp;Karkonoszach chińskie pamiątki, szpecące ulice Szklarskiej Poręby i&nbsp;Karpacza reklamy i&nbsp;stoiska z&nbsp;tandetą, pseudozakopiańską architekturę, budowane przez patodeweloperów kolejne wielopiętrowe apartamentowce &ndash; przy jednoczesnym powolnym niszczeniu tak wielu przedwojennych willi, hoteli i&nbsp;pensjonatów.</p>

  <p class="tekst-glowny">Muzeum Miejskie „Dom Gerharta Hauptmanna” w&nbsp;Jagniątkowie, które już po raz czwarty stanowi ważne miejsce akcji moich książek, istnieje naprawdę. Co więcej, w&nbsp;2024 roku zorganizowano w&nbsp;nim wystawę czasową poświęconą twórczości Paula Austa &ndash; malarza i&nbsp;aptekarza z&nbsp;Sobieszowa, którą nieustannie zachwyca się powieściowy doktor Jacek Węglorz. I&nbsp;słusznie, bo wystawa była piękna!</p>

  <p class="tekst-glowny">Posłowie nie miałoby sensu, gdybym nie spróbował odpowiedzieć na jedno z&nbsp;najbardziej elektryzujących pytań: co stało się ze skarbem ambasadora, który miał zostać ukryty w&nbsp;Kotle Łomniczki? Dotarłem do różnych, sprzecznych informacji: według jednych &ndash; skarb wciąż czeka na wydobycie. Według innych &ndash; elementy depozytu ambasadora Ōshimy, w&nbsp;tym dwa bezcenne jajka Fabergé, wypłynęły jakiś czas temu na amerykańskich aukcjach. Wśród mieszkańców Karpacza krąży też plotka, że pod koniec ubiegłego wieku do władz miasta wpłynęła prośba ze strony japońskiej o&nbsp;pozwolenie na poszukiwania i&nbsp;wydobycie skarbu ambasadora. Zgody ponoć nie wydano, ale… Czy ktoś nie podjął się wydobycia skarbu na własną rękę, w&nbsp;tajemnicy? To pytanie wciąż pozostaje otwarte. Pewne jest jedno: pałac ambasadora w&nbsp;Maciejowcu, hotel Sanssouci i &ndash; oczywiście &ndash; Kocioł Łomniczki wciąż strzegą zazdrośnie niejednej tajemnicy.</p>

  <p class="tekst-glowny">Życzę Wam pięknych przygód podczas wędrówek tropem tych tajemnic oraz bohaterów <span class="tytul-dziela">Schroniska, które zostało zapomniane</span> &ndash; a&nbsp;tymczasem ruszam do pracy nad kolejną książką. W&nbsp;Karkonoszach jest przecież wciąż tak wiele niezwykłych historii, które czekają, żeby o&nbsp;nich opowiedzieć.</p>

  <p class="tekst-glowny-1-swiatlo-dol">Do zobaczenia na szlaku!</p>

  <p class="tekst-glowny-podpis">Bolesławiec, kwiecień 2025</p>
</div>


<div class="t-p" id="calibre_link-22">
  <h1 class="toc"><a href="#calibre_link-81" class="calibre5">Podziękowania</a></h1>

  <p class="tekst-glowny-1-akapit">Uwierzcie lub nie, ale pisanie podziękowań to jedna z&nbsp;przyjemniejszych chwil w&nbsp;pracy nad książką. Jest to zazwyczaj pierwszy moment, gdy mogę &ndash; z&nbsp;poczuciem, że „się udało” &ndash; prześledzić w&nbsp;pamięci ostatnich kilkanaście miesięcy, podczas których powieść powstawała. Myślę wtedy przede wszystkim o&nbsp;ludziach, którzy wspierali mnie w&nbsp;czasie pisania. Im wszystkim chciałbym z&nbsp;głębi karkonoskiego serca podziękować.</p>

  <p class="tekst-glowny">Moim ukochanym: Mamie, Siostrze i&nbsp;Tacie &ndash; dziękuję za Waszą nieustanną obecność i&nbsp;troskę. Tylko Wy wiecie, ile wydarzyło się za kulisami prac nad tą książką &ndash; i&nbsp;za Wasze wsparcie we wszystkich kryzysowych momentach dziękuję.</p>

  <p class="tekst-glowny">Grzesiowi Budzichowi &ndash; dziękuję Ci, że w&nbsp;momentach, gdy wszystko wydaje mi się szare, potrafisz świat pomalować na nowo wszystkimi kolorami tęczy. Za to, że nigdy we mnie nie zwątpiłeś, ale też nie pozwoliłeś mi zwątpić&nbsp;w&nbsp;przyszłość tej powieści.</p>

  <p class="tekst-glowny">Przyjaciołom, na których mogę liczyć od lat: Julci Pakulskiej, Łukaszowi Dubniańskiemu, Maksowi Harłukowiczowi, Jędrkowi Kaczmarkowi i&nbsp;Mateuszowi Łyżwie. Za Waszą szczerość, czas spędzony razem (zwłaszcza ten na górskich szlakach!) i&nbsp;za to, że się nie zmieniacie &ndash; dziękuję.</p>

  <p class="tekst-glowny">Renacie Kopczyk, nie bez przyczyny przez niektórych zwanej wrocławską Chyłką &ndash; dziękuję za bezcenne wsparcie. Gdyby nie ono, tej książki nie udałoby się wydać.</p>

  <p class="tekst-glowny">Powieść, którą trzymacie w&nbsp;ręce &ndash; jak wiecie już z&nbsp;posłowia &ndash; w&nbsp;znacznej mierze została oparta na kanwie prawdziwych wydarzeń. Chciałbym wyróżnić więc osoby, które w&nbsp;różny sposób pomagały mi w&nbsp;konstruowaniu fabuły.</p>

  <p class="tekst-glowny">Dziękuję panu Andrzejowi Klamutowi, który jako pierwszy zainteresował mnie historią Mariana Bylicy i&nbsp;istniejącej w&nbsp;Karpaczu w&nbsp;czasie wojny ambasady japońskiej.</p>

  <p class="tekst-glowny">Dziękuję pani Jolancie Bogusz i&nbsp;panu Robertowi Futerhendlerowi, którzy byli dla mnie „przewodnikami” po historii Sanssouci &ndash; za wyczerpujące odpowiedzi na wszystkie pytania, przekazanie niezwykłych historii związanych z&nbsp;rodziną Mostów i&nbsp;dawnymi pracownikami hotelu, a&nbsp;także podzielenie się opowieściami o&nbsp;remoncie tego niezwykłego obiektu.</p>

  <p class="tekst-glowny">Dziękuję doktor Agacie Thannhäuser, adiunktce Zakładu Medycyny Sądowej i&nbsp;Zakładu Prawa Medycznego Uniwersytetu Medycznego we Wrocławiu &ndash; zajęcia z&nbsp;panią doktor jeszcze w&nbsp;czasie studiów to była przyjemność, a&nbsp;możliwość skonsultowania kryminalno-sądowych wątków w&nbsp;kolejnej już schroniskowej opowieści to zaszczyt!</p>

  <p class="tekst-glowny">Dziękuję młodszemu inspektorowi Włodzimierzowi Chmielowi, który nie tylko zaprosił mnie na spotkanie autorskie na komendzie jeleniogórskiej policji (tak, dobrze czytacie &ndash; to naprawdę było spotkanie autorskie, a&nbsp;nie przesłuchanie), ale jeszcze zgodził się podzielić swoją policyjną wiedzą, która umożliwiła mi zaplanowanie kilku ważnych wątków w&nbsp;tej powieści.</p>

  <p class="tekst-glowny">Dziękuję doktor Annie Bold, która kolejny raz podjęła się konsultacji wątku medycznego i&nbsp;razem ze mną analizowała losy biednego Jacka Węglorza w&nbsp;toksykologicznym kryzysie.</p>

  <p class="tekst-glowny">Następnie &ndash; po raz czwarty (jak ten czas leci!) &ndash; chciałbym podziękować Rafałowi Kotylakowi, który przygotował fotografię Kotła Łomniczki na okładkę książki. Tu zadanie było szczególne: potrzebowałem zdjęcia zrobionego z&nbsp;perspektywy, która umożliwi jego zestawienie z&nbsp;przedwojenną pocztówką przedstawiającą budę Nad Wodospadem. Rafał jak zawsze stanął na wysokości zadania!</p>

  <p class="tekst-glowny">Chciałbym podziękować prezydentowi Jeleniej Góry panu Jerzemu Łużniakowi, który objął książkę honorowym patronatem &ndash; dobrze jest czuć wsparcie władz samorządowych w&nbsp;promowaniu naszych Karkonoszy.</p>

  <p class="tekst-glowny-1-swiatlo-dol">Na koniec chciałbym podziękować Wam, drogie Czytelniczki i&nbsp;drodzy Czytelnicy. Najpierw &ndash; za Waszą tak liczną obecność na spotkaniach autorskich. A&nbsp;jeśli mówimy o<span class="tytul-dziela">&nbsp;obecnośc</span>i, nie mogę pominąć faktu, że w&nbsp;marcu tego roku za sprawą Waszych głosów moja poprzednia książka, <span class="tytul-dziela">Schronisko, które spowijał mrok</span> wywalczyła tytuł&nbsp;Książki Roku 2024 w&nbsp;kategorii kryminał/sensacja/thriller. Głosów oddaliście blisko<span class="tytul-dziela"> dwanaście tysięcy</span> &ndash; najwięcej w&nbsp;dotychczasowej dziesięcioletniej historii plebiscytu. Dokonujecie rzeczy pozornie niemożliwych &ndash; i&nbsp;za to wszystko pięknie Wam dziękuję.</p>

  <p class="tekst-glowny-podpis"><span class="tytul-dziela">Sławek Gortych</span></p>
</div>


<div class="t-p" id="calibre_link-23">
  <h1 title="Przypisy" class="calibre"></h1>

  <hr class="horizontalrule" />

  <p class="przypis"><sup class="g"><a href="#calibre_link-82" id="calibre_link-27" class="calibre7">1</a></sup> Czesław Miłosz, <span class="tytul-dziela">Campo di Fiori</span>, [w:] <span class="tytul-dziela">Tak zwane widoki ziemi. Wybór wierszy</span>, Olszanica 2011 (wszystkie przypisy pochodzą od autora).</p>

  <p class="przypis"><sup class="g"><a href="#calibre_link-83" id="calibre_link-28" class="calibre7">2</a></sup> Krummhübel (niem.) &ndash; Karpacz.</p>

  <p class="przypis"><sup class="g"><a href="#calibre_link-84" id="calibre_link-29" class="calibre7">3</a></sup> Riesengebirge (niem.) &ndash; Karkonosze.</p>

  <p class="przypis"><sup class="g"><a href="#calibre_link-85" id="calibre_link-31" class="calibre7">4</a></sup> William Shakespeare, <span class="tytul-dziela">Romeo i&nbsp;Julia. Hamlet. Makbet</span>, tłum. S. Barańczak, Kraków 2006.</p>

  <p class="przypis"><sup class="g"><a href="#calibre_link-86" id="calibre_link-33" class="calibre7">5</a></sup> Cyt. za: B. Reichart, <span class="tytul-dziela">…i&nbsp;starca odmłodzi. Przysłowia, aforyzmy, złote myśli, maksymy, sentencje</span>, Warszawa 1988.</p>

  <p class="przypis"><sup class="g"><a href="#calibre_link-87" id="calibre_link-35" class="calibre7">6</a></sup> William Shakespeare, dz. cyt.</p>

  <p class="przypis"><sup class="g"><a href="#calibre_link-88" id="calibre_link-37" class="calibre7">7</a></sup> Marek Hłasko, <span class="tytul-dziela">Sowa, córka piekarza</span>, Warszawa 2015.</p>

  <p class="przypis"><sup class="g"><a href="#calibre_link-89" id="calibre_link-38" class="calibre7">8</a></sup> <span class="tytul-dziela">Luna mendax</span> (łac.) &ndash; księżyc kłamca.</p>

  <p class="przypis"><sup class="g"><a href="#calibre_link-90" id="calibre_link-40" class="calibre7">9</a></sup> Cyt. za: B. Reichart, dz. cyt.</p>

  <p class="przypis"><sup class="g"><a href="#calibre_link-91" id="calibre_link-42" class="calibre7">10</a></sup> Karolina Kuszyk, <span class="tytul-dziela">Poniemieckie</span>, Wołowiec 2019.</p>

  <p class="przypis"><sup class="g"><a href="#calibre_link-92" id="calibre_link-43" class="calibre7">11</a></sup> <span class="tytul-dziela">Klain Aupa</span> (niem.) &ndash; Malá Úpa, karkonoska wieś, obecnie w&nbsp;granicach Czech.</p>

  <p class="przypis"><sup class="g"><a href="#calibre_link-93" id="calibre_link-44" class="calibre7">12</a></sup> <span class="tytul-dziela">Erica</span> &ndash; pieśń marszowa popularna w&nbsp;Wehrmachcie. Tekst z&nbsp;1938 roku autorstwa Hermsa Niela w&nbsp;tłumaczeniu Sławka Gortycha.</p>

  <p class="przypis"><sup class="g"><a href="#calibre_link-94" id="calibre_link-45" class="calibre7">13</a></sup> Kirche Wang (niem.) &ndash; kościół Wang.</p>

  <p class="przypis"><sup class="g"><a href="#calibre_link-95" id="calibre_link-46" class="calibre7">14</a></sup> Großer Teich (niem.) &ndash; Wielki Staw.</p>

  <p class="przypis"><sup class="g"><a href="#calibre_link-96" id="calibre_link-48" class="calibre7">15</a></sup> E. Conze, N. Frei, P. Hayes, M. Zimmermann, <span class="tytul-dziela">Urząd. Niemieccy dyplomacji w&nbsp;III Rzeszy i&nbsp;w&nbsp;RFN</span>, tłum. V. Grotowicz, Wrocław 2014.</p>

  <p class="przypis"><sup class="g"><a href="#calibre_link-97" id="calibre_link-50" class="calibre7">16</a></sup> Fragment wiersza <span class="tytul-dziela">Który skrzywdziłeś</span>, [w:] Czesław Miłosz, <span class="tytul-dziela">Światło dzienne</span>, Paryż 1953.</p>

  <p class="przypis"><sup class="g"><a href="#calibre_link-98" id="calibre_link-51" class="calibre7">17</a></sup> Ostatnie słowa Mariana Bylicy przed egzekucją. Cyt. za: <span class="tytul-dziela">Odsłonięcie tablicy pamiątkowej ku czci ofiary faszyzmu w&nbsp;Karpaczu</span>, „Nowiny Jeleniogórskie”, nr 19, 1962.</p>

  <p class="przypis"><sup class="g"><a href="#calibre_link-99" id="calibre_link-52" class="calibre7">18</a></sup> Słowa wypowiedziane do Polaków zmuszonych do obserwowania egzekucji Bylicy przez niemieckiego żandarma. Cyt. za: <span class="tytul-dziela">Egzekucja Mariana Bylicy</span>, „Nowiny Jeleniogórskie”, nr 35, 1967.</p>

  <p class="przypis"><sup class="g"><a href="#calibre_link-100" id="calibre_link-54" class="calibre7">19</a></sup> William Shakespeare, dz. cyt.</p>

  <p class="przypis"><sup class="g"><a href="#calibre_link-101" id="calibre_link-56" class="calibre7">20</a></sup> Liza Mundy, <span class="tytul-dziela">Dziewczyny od szyfrów. One pomogły wygrać II wojnę światową</span>, tłum. G. Waluga, Ożarów Mazowiecki 2019.</p>

  <p class="przypis"><sup class="g"><a href="#calibre_link-102" id="calibre_link-57" class="calibre7">21</a></sup> Breslau (niem.) &ndash; Wrocław.</p>

  <p class="przypis"><sup class="g"><a href="#calibre_link-103" id="calibre_link-58" class="calibre7">22</a></sup> Fragment wiadomości nadanej przez Hiroshiego Ōshimę do Tokio w&nbsp;listopadzie 1943 roku. Cyt. za: Liza Mundy, dz. cyt., s. 366.</p>

  <p class="przypis"><sup class="g"><a href="#calibre_link-104" id="calibre_link-59" class="calibre7">23</a></sup> Fragment wiadomości nadanej przez Hiroshiego Ōshimę do Tokio pomiędzy 1942 a&nbsp;1943 rokiem. Cyt. za: tamże, s. 132.</p>

  <p class="przypis"><sup class="g"><a href="#calibre_link-105" id="calibre_link-60" class="calibre7">24</a></sup> Matzdorf (niem.) &ndash; Maciejowiec.</p>

  <p class="przypis"><sup class="g"><a href="#calibre_link-106" id="calibre_link-62" class="calibre7">25</a></sup> Ju Sobing, <span class="tytul-dziela">Nocny śpiew</span>, tłum. Józef Zaprucki, Jelenia Góra-Wrocław 2016.</p>

  <p class="przypis"><sup class="g"><a href="#calibre_link-107" id="calibre_link-64" class="calibre7">26</a></sup> Vladimir Nabokov, <span class="tytul-dziela">Lolita</span>, tłum. M. Kłobukowski, Warszawa 2012.</p>

  <p class="przypis"><sup class="g"><a href="#calibre_link-108" id="calibre_link-65" class="calibre7">27</a></sup> Polskie słowo „bauda”, z&nbsp;niemieckiego <span class="tytul-dziela">Baude</span>, z&nbsp;czeskiego <span class="tytul-dziela">bouda</span>, to funkcjonujące w&nbsp;Karkonoszach od kilkuset lat określenie schroniska górskiego.</p>

  <p class="przypis"><sup class="g"><a href="#calibre_link-109" id="calibre_link-67" class="calibre7">28</a></sup> William Shakespeare, dz. cyt.</p>

  <p class="przypis"><sup class="g"><a href="#calibre_link-110" id="calibre_link-69" class="calibre7">29</a></sup> Ju Sobing, dz. cyt.</p>

  <p class="przypis"><sup class="g"><a href="#calibre_link-111" id="calibre_link-71" class="calibre7">30</a></sup> William Shakespeare, dz. cyt.</p>

  <p class="przypis"><sup class="g"><a href="#calibre_link-112" id="calibre_link-73" class="calibre7">31</a></sup> E. Conze, N. Frei, P. Hayes, M. Zimmermann, dz. cyt.</p>

  <p class="przypis"><sup class="g"><a href="#calibre_link-113" id="calibre_link-74" class="calibre7">32</a></sup> Seidorf (niem.) &ndash; Sosnówka.</p>

  <p class="przypis"><sup class="g"><a href="#calibre_link-114" id="calibre_link-76" class="calibre7">33</a></sup> Zob. Hans-Otto Meissner, <span class="tytul-dziela">Junge Jahre im Reichspräsidentenpalais: Erinnerungen an Ebert und Hindenburg 1919-1934</span>, Esslingen 1988.</p>

  <p class="przypis"><sup class="g"><a href="#calibre_link-115" id="calibre_link-77" class="calibre7">34</a></sup> Cyt. za: Liza Mundy, dz. cyt.</p>

  <p class="przypis"><sup class="g"><a href="#calibre_link-116" id="calibre_link-78" class="calibre7">35</a></sup> Antoni Gąssowski, <span class="tytul-dziela">Nawiedzony hotel</span>, „Nowiny Jeleniogórskie”, nr 4/2014.</p>

  <p class="przypis"><sup class="g"><a href="#calibre_link-117" id="calibre_link-79" class="calibre7">36</a></sup> <span class="tytul-dziela">Na tropach hitlerowskich zbrodni &ndash; Egzekucja Mariana Bylicy</span>, „Nowiny Jeleniogórskie” nr 35/1967.</p>

  <p class="przypis"><sup class="g"><a href="#calibre_link-118" id="calibre_link-80" class="calibre7">37</a></sup> „Nowiny Jeleniogórskie” nr 19/1962, 35/1967.</p>

  <div class="calibre6"></div>
</div>


<div class="t-p" id="calibre_link-24">
  <h1 title="Strona redakcyjna" class="calibre"></h1>

  <p class="copyright">Redaktorka inicjująca: Maria Tengowska</p>

  <p class="copyright">Redaktorka prowadząca: Aleksandra Bellwon</p>

  <p class="copyright">Redakcja: Ida Świerkocka</p>

  <p class="copyright">Korekta: Joanna Kłos, Beata Wójcik</p>

  <p class="copyright">Konsultacja historyczna: prof. Marcin Zaremba</p>

  <p class="copyright-1-swiatlo-gora">Projekt okładki: Paulina Piorun</p>

  <p class="copyright">Zdjęcie na I stronie okładki: © Rafał Kotylak</p>

  <p class="copyright">Pocztówka na I stronie okładki: © Gruss aus dem Riesengebirge / Książnica Karkonoska / Domena publiczna</p>

  <p class="copyright">Ilustracja na I stronie okładki: © Fadaway Creative/Shutterstock</p>

  <p class="copyright-1-swiatlo-gora">Mapa: Natalia Twardy</p>

  <p class="copyright">Winieta na otwarciach rozdziałów: Natalia Berlik</p>

  <p class="copyright-1-swiatlo-gora">Skład i łamanie: Dariusz Ziach</p>

  <p class="copyright-1-swiatlo-gora">Grupa Wydawnicza Foksal Sp. z o.o.</p>

  <p class="copyright">00-017 Warszawa, ul. Marszałkowska 116/122</p>

  <p class="copyright">tel. (22) 828 98 08</p>

  <p class="copyright">faks (22) 395 75 78</p>

  <p class="copyright"><a href="mailto:biuro@gwfoksal.pl" class="calibre8">biuro@gwfoksal.pl</a></p>

  <p class="copyright"><a href="http://www.gwfoksal.pl" class="calibre8">www.gwfoksal.pl</a></p>

  <p class="copyright-1-swiatlo-gora">ISBN 978-83-8387-933-8</p>

  <p class="copyright-1-swiatlo-gora">Skład wersji elektronicznej: Michał Olewnik / <a href="http://www.gwfoksal.pl" class="calibre8">Grupa Wydawnicza Foksal Sp. z o.o.</a><br class="calibre6" />i&nbsp;Michał Latusek</p>

  <p class="copyright">M3179</p>
</div>


<script src="https://cdn.jsdelivr.net/npm/bootstrap@5.3.8/dist/js/bootstrap.bundle.min.js" integrity="sha384-FKyoEForCGlyvwx9Hj09JcYn3nv7wiPVlz7YYwJrWVcXK/BmnVDxM+D2scQbITxI" crossorigin="anonymous"></script>
  </body></html>
