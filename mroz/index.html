<html>
	<head>
		<meta http-equiv="Content-Type" content="text/html;charset=utf-8" />
		<title>Labirynt</title>
		<script src="https://cdn.jsdelivr.net/npm/@tailwindcss/browser@4"></script>
	</head>
	<body>
		


<div class="redakcyjna" id="calibre_link-3">
  <section type="chapter" role="doc-chapter" class="calibre">
    
		<figure class="img"><img alt="" role="presentation" src="images/000000.jpg" class="calibre7" /></figure>
		
			 <h1 class="calibre8">Rozdział pierwszy</h1>
			<p class="rok">2006 rok</p>
			<h2 class="sigil_not_in_toc">1</h2>
			<p class="miejsce">Krynica Morska, Mierzeja Wiślana</p>
			<p class="styl">Wiatr dochodził do dziewięciu stopni w&nbsp;skali Beauforta, fale sięgające kilku metrów wlewały się na mierzeję, a&nbsp;chłopiec nie żył od przeszło godziny. Zwłoki odkryła ostatnia osoba, która powinna była to zrobić&nbsp;&ndash; matka.</p>
			<p class="calibre9">Nic nie mogło przygotować jej na widok syna leżącego bez życia na podłodze pokoju hotelowego. Oczy chłopca były otwarte, krew z&nbsp;rany w&nbsp;głowie rozlewała się wokół, a&nbsp;ciało nosiło znamiona licznych obrażeń.</p>
			<p class="calibre9">Gerard Edling stał w&nbsp;progu sparaliżowany, obserwując to, co robiła kobieta. Wciąż była w&nbsp;głębokim szoku&nbsp;&ndash; zamiast lamentować i&nbsp;zalewać się łzami, podniosła się z&nbsp;podłogi, raptownie rozejrzała, a&nbsp;potem czym prędzej sięgnęła po poduszkę leżącą na kanapie.</p>
			<p class="calibre9">Wróciwszy do syna, uniosła mu lekko kark i&nbsp;wsunęła ją pod spód, jakby chciała sprawić, by było mu wygodniej, jakby nie rozumiała.</p>
			<p class="calibre9">&ndash;	Ma problemy z&nbsp;kręgosłupem&nbsp;&ndash; powiedziała.&nbsp;&ndash; Byliśmy u&nbsp;ortopedów i&nbsp;neurochirurgów, ale nikt nie pomógł. W&nbsp;przyszłym tygodniu widzimy się z&nbsp;kręgarzem.</p>
			<p class="calibre9">Przesunęła dłonią po włosach syna, a&nbsp;Edling otrząsnął się na tyle, na ile pozwalała mu sytuacja. Próbował przypomnieć sobie, jak nazywała się kobieta, ale na próżno.</p>
			<p class="calibre9">&ndash;	Proszę pani&nbsp;&ndash; rzucił.</p>
			<p class="calibre9">Nie zwróciła na niego uwagi, zamiast tego wyciągnęła z&nbsp;kieszeni paczkę chusteczek i&nbsp;zaczęła oczyszczać twarz dziecka z&nbsp;krwi.</p>
			<p class="calibre9">&ndash;	Musi pani go zostawić&nbsp;&ndash; dodał.</p>
			<p class="calibre9">Nadal nic. Gerard zbliżył się do niej, po czym kucnął obok. Nie znajdował odpowiednich słów, używał więc tych najmniej właściwych, tych rodem z&nbsp;rozlicznych protokołów, które musiał wypełniać.</p>
			<p class="calibre9">&ndash;	To w&nbsp;tej chwili miejsce zbrodni.</p>
			<p class="calibre9">&ndash;	Słucham?</p>
			<p class="calibre9">&ndash;	Pani syn został zamordowany.</p>
			<p class="calibre9">&ndash;	Nie.</p>
			<p class="calibre9">Ta krótka, stanowcza odpowiedź kryła w&nbsp;sobie siłę, jakiej nie powstydziłby się żywioł niosący kataklizm. Edling ujął dłoń kobiety, jakby dzięki temu mógł sprowadzić ją do rzeczywistości.</p>
			<p class="calibre9">&ndash;	Przykro mi…&nbsp;&ndash; zaczął.</p>
			<p class="calibre9">Nie dokończył, do pokoju bowiem wszedł jej mąż. Obraz, który mu się ukazał, był dewastujący. Krzyk, który wyrwał się z&nbsp;jego gardła, zwierzęcy i&nbsp;wszechogarniający.</p>
			<p class="calibre9">Gerard zerwał się na równe nogi z&nbsp;obawą, że to tego człowieka będzie musiał powstrzymać w&nbsp;pierwszej kolejności. Pomylił się. Kiedy krzyk zgasł, ojciec chłopaka zastygł w&nbsp;bezruchu i&nbsp;zbladł tak, jakby uleciało z&nbsp;niego życie. Zrozumiał to, czego do świadomości nie była gotowa dopuścić jego żona.</p>
			<p class="calibre9">Zbliżył się do niej jak widmo i&nbsp;padł na kolana przy synu. Tylko chwilę zajęło mu pojęcie, że jemu już nie może pomóc. Żonie zaś tak. Próbował ją obejmować, przemawiać do niej, ale zdawała się przebywać w&nbsp;innym świecie.</p>
			<p class="calibre9">Sceny, które rozegrały się między tą dwójką, miały już na zawsze towarzyszyć Edlingowi. Podobnie jak widok kobiety poprawiającej poduszkę pod głową martwego syna.</p>
			<p class="calibre9">Mimo roztrzęsienia zrobił wszystko, co powinien. Wszystko, co mógł.</p>
			<p class="calibre9">Zdawało się to niczym, ale jako doświadczony prokurator czuł się w&nbsp;obowiązku, by zabezpieczyć materiał dowodowy i&nbsp;zadbać o&nbsp;reguły postępowania.</p>
			<p class="calibre9">Kiedy po krótkiej chwili zjawiła się jego zaniepokojona odgłosami podwładna, natychmiast wydał jej kilka poleceń służbowych, świadomy, że po niej stawią się pozostali goście.</p>
			<p class="calibre9">Beata Drejer nie zdążyła nawet zerknąć na ciało, nim usłyszała komendy od Edlinga.</p>
			<p class="calibre9">&ndash;	Proszę zadbać, żeby nikt nie zbliżył się do pokoju. I&nbsp;zapisywać w&nbsp;pamięci osoby, które przyszły jako pierwsze. Analizować ich reakcje. Odnotować, gdzie się ustawiły względem pokoju, co mówiły, na kogo patrzyły.</p>
			<p class="calibre9">Zakładał, że młoda prokuratorka jest zbyt zdezorientowana, by zrobić to wszystko, ale im więcej zadań, tym lepiej. Tak czy owak zadbała o&nbsp;rzecz najważniejszą&nbsp;&ndash; nie pozwoliła nikomu z&nbsp;hotelowych gości zbliżyć się do wejścia. Gerard w&nbsp;tym czasie zdołał wyprowadzić małżeństwo na korytarz i&nbsp;zadbał o&nbsp;to, by Beata się nimi zajęła. Mężczyzna stanął na wysokości zadania, powstrzymując żonę przed powrotem do pokoju.</p>
			<p class="calibre9">Edling ustawił się w&nbsp;progu, słysząc łkanie matki i&nbsp;kolejne próby uspokojenia jej. Moment później rozległy się nerwowe pytania i&nbsp;uwagi osób zwabionych niepokojącymi dźwiękami.</p>
			<p class="calibre9">Gerard nawet nie próbował opanować rodzącego się chaosu, świadom, że przeciwko sobie ma grupę niemal w&nbsp;całości składającą się z&nbsp;przedstawicieli organów ścigania, którzy sądzili, że powinni od razu uzyskać pełnię informacji.</p>
			<p class="calibre9">&ndash;	Co tam się stało?&nbsp;&ndash; rzuciła policjantka ze Śląska.</p>
			<p class="calibre9">&ndash;	Jak do tego doszło?&nbsp;&ndash; dodał profiler z&nbsp;Krakowa.</p>
			<p class="calibre9">&ndash;	Zabezpieczył pan wszystko?&nbsp;&ndash; mruknął prokurator z&nbsp;Gdańska.</p>
			<p class="calibre9">Edling ignorował ich, skupiając się na Beacie. Interesowały go jedynie te pytania, które widział w&nbsp;jej oczach. Zajmowała się matką chłopca, wciąż jednak patrzyła na niego, jakby czekała na kolejne polecenia.</p>
			<p class="calibre9">&ndash;	Pan odkrył ciało?&nbsp;&ndash; rzuciła kryminolożka z&nbsp;Warszawy.</p>
			<p class="calibre9">&ndash;	Wyważył pan drzwi?&nbsp;&ndash; dodał profiler z&nbsp;Krakowa.&nbsp;&ndash; Słyszałem wyraźny dźwięk rozbijanego drewna i&nbsp;wyłamywanego zamka.</p>
			<p class="calibre9">&ndash;	Niech pan, kurwa, odpowiada&nbsp;&ndash; syknęła policjantka ze Śląska.</p>
			<p class="calibre9">Na zewnątrz szalała burza, deszcz niesiony przez silne podmuchy wiatru wściekle uderzał o&nbsp;okna, jakby miał zamiar je wybić, a&nbsp;pioruny raz po raz przecinały nocne niebo. Gerardowi przeszło przez myśl, że w&nbsp;ośrodku wczasowym Wodnik wcale nie jest spokojniej niż na zewnątrz.</p>
			<p class="calibre9">Uniósł otwarte dłonie w&nbsp;beznadziejnej próbie uspokojenia gości. Pytania sypały się gęściej niż krople deszczu, a&nbsp;on odnosił wrażenie, że zaraz pod nimi zniknie.</p>
			<p class="calibre9">&ndash;	Proszę o&nbsp;spokój&nbsp;&ndash; rzucił.</p>
			<p class="calibre9">Jako jedyny miał na sobie wyjściowy strój, właściwie uniform, w&nbsp;którym spędzał większość życia. Beżowa triada, składająca się z&nbsp;marynarki, kamizelki i&nbsp;spodni w&nbsp;tym samym kolorze. Do tego biała koszula i&nbsp;czarny krawat. Gerard sądził, że przydaje mu to estymy, z&nbsp;której w&nbsp;takiej sytuacji mógłby skorzystać.</p>
			<p class="calibre9">Nic jednak nie mogło sprawić, że zebrani ludzie przestaliby ostrzeliwać go pytaniami.</p>
			<p class="calibre9">W praktycznie odciętym od świata hotelu, w&nbsp;którym się zatrzymali, właśnie doszło do brutalnego zabójstwa dziecka. Nawet jeśli do końca sobie tego nie uświadamiali, ich instynkty śledcze musiały podpowiadać najbardziej oczywisty wniosek.</p>
			<p class="calibre9">Sprawcą jest któreś z&nbsp;nich.</p>
			<h2 class="sigil_not_in_toc">2</h2>
			<p class="miejsce">Wodnik, Krynica Morska</p>
			<p class="styl">Beata Drejer miała w&nbsp;zwyczaju przypatrywać się wszystkiemu, co robił Behawiorysta. Kiedy trafiła pod jego skrzydła w&nbsp;opolskiej prokuraturze, wiedziała, że pod względem rozwoju zawodowego nic lepszego nie mogło jej spotkać. Każdy marzył o&nbsp;tym, by uczyć się właśnie od Gerarda Edlinga.</p>
			<p class="calibre9">Teraz przypatrywała się <a id="calibre_link-12" class="calibre5"></a>temu, jak po kilku nieudanych próbach uspokojenia zebranych przełożony zmienił taktykę.</p>
			<p class="calibre9">Był tu najstarszy nie tylko pod względem stażu w&nbsp;organach ścigania, ale także wieku. Na szkoleniu z&nbsp;analizy mowy ciała zjawili się bowiem głównie młodzi adepci sztuki ścigania przestępców&nbsp;&ndash; otwarci na innowacyjne pomysły i&nbsp;nietraktujący tematu jako wróżenia z&nbsp;fusów albo kuglarskich trików.</p>
			<p class="calibre9">To dało Gerardowi asumpt do objęcia dowodzenia. Zrobił to, co należało w&nbsp;każdej kryzysowej sytuacji, kiedy osób wokół jest zbyt wiele, by którakolwiek z&nbsp;nich podjęła racjonalne decyzje. Zaczął przydzielać zadania.</p>
			<p class="calibre9">Podczas wypadku sensownie było wyłowić z&nbsp;tłumu osobę, która ma zadzwonić po karetkę. Drugą, która zajmie się próbą ratowania ofiary. Trzecią, która odsunie gapiów, czwartą odpowiedzialną za wezwanie policji i&nbsp;tak dalej.</p>
			<p class="calibre9">W tej sytuacji Edling postąpił podobnie.</p>
			<p class="calibre9">&ndash;	Proszę państwa o&nbsp;uwagę&nbsp;&ndash; rzucił, po czym opuścił ręce.&nbsp;&ndash; Został popełniony czyn zabroniony, a&nbsp;naszym obowiązkiem jest wdrożyć odpowiednie procedury, które pozwolą właściwym miejscowo organom na sprawne działanie.</p>
			<p class="calibre9">Odczekał moment, przekonując się, że dotychczasowa strategia dalej nie przynosi skutku, a&nbsp;zebrani patrzą na niego jak na szaleńca. Wskazał kryminolożkę z&nbsp;Warszawy.</p>
			<p class="calibre9">&ndash;	Pani zajmie się rodziną ofiary&nbsp;&ndash; rzucił.</p>
			<p class="calibre9">Kobieta uniosła brwi.</p>
			<p class="calibre9">&ndash;	Słucham?</p>
			<p class="calibre9">&ndash;	Proszę zadbać o&nbsp;to, by ci ludzie otrzymali wszystko, czego potrzebują, oraz o&nbsp;to, by nie zbliżali się do miejsca zbrodni&nbsp;&ndash; dodał Edling, po czym przeniósł wzrok na profilera z&nbsp;Krakowa.&nbsp;&ndash; Pan ustali, czy w&nbsp;budynku znajdują się obecnie osoby z&nbsp;administracji, i&nbsp;jeśli tak, przyprowadzi je do stołówki.</p>
			<p class="calibre9">Gerard wymierzył w&nbsp;prokuratora z&nbsp;Gdańska.</p>
			<p class="calibre9">&ndash;	Pan spróbuje skontaktować się z&nbsp;odpowiednimi służbami, opisze im sytuację i&nbsp;poprosi o&nbsp;przysłanie ekipy kryminalistyków oraz śledczych.</p>
			<p class="calibre9">Nim ktokolwiek zdążył odpowiedzieć, Edling wbił wzrok w&nbsp;policjantkę ze Śląska.</p>
			<p class="calibre9">&ndash;	Pani ustali, czy ktokolwiek wchodził lub wychodził z&nbsp;budynku hotelu, a&nbsp;następnie sprawdzi, czy jest tutaj monitoring oraz…</p>
			<p class="calibre9">&ndash;	Widział pan, co dzieje się na zewnątrz?</p>
			<p class="calibre9">&ndash;	Owszem.</p>
			<p class="calibre9">&ndash;	Nikt w&nbsp;taką pogodę nigdzie nie łaził.</p>
			<p class="calibre9">&ndash;	Proszę to sprawdzić&nbsp;&ndash; polecił Gerard, po czym zerknął na swój stary zegarek z&nbsp;przetartym brązowym paskiem.&nbsp;&ndash; Za godzinę spotkamy się wszyscy w&nbsp;stołówce i&nbsp;skonfrontujemy nasze ustalenia.</p>
			<p class="calibre9">&ndash;	A&nbsp;pan?&nbsp;&ndash; rzucił profiler z&nbsp;Krakowa.&nbsp;&ndash; Co pan będzie do tego czasu robił?</p>
			<p class="calibre9">Edling zerknął na Beatę.</p>
			<p class="calibre9">&ndash;	Wraz z&nbsp;prokurator Drejer dokonamy oględzin ciała i&nbsp;miejsca zdarzenia.</p>
			<p class="calibre9">&ndash;	I&nbsp;dlaczego właśnie pan ma to zrobić?</p>
			<p class="calibre9">&ndash;	Ponieważ jako pierwszy…</p>
			<p class="calibre9">&ndash;	To nie daje panu żadnych dodatkowych praw&nbsp;&ndash; wpadł mu w&nbsp;słowo profiler.&nbsp;&ndash; Jeśli już, to przeciwnie. Powinien pan wyjaśnić, co tam w&nbsp;ogóle robił.</p>
			<p class="calibre9">Drejer spodziewała się typowej dezaprobaty ze strony Edlinga, która pojawiała się, ilekroć ktoś mu przerywał lub w&nbsp;inny sposób łamał zasady savoir-vivre’u. Obruszanie się na to było u&nbsp;niego tak charakterystyczne jak dbałość o&nbsp;poprawność językową, nieodłączny beżowy garnitur i&nbsp;jasny zarost.</p>
			<p class="calibre9">Tym razem jednak Gerard odpuścił.</p>
			<p class="calibre9">&ndash;	Chętnie to wyjaśnię, o&nbsp;ile są państwo gotowi mnie wysłuchać.</p>
			<p class="calibre9">&ndash;	Śmiało&nbsp;&ndash; mruknęła policjantka.</p>
			<p class="calibre9">Edling stał wyprostowany jak struna i&nbsp;wydawało się, że cokolwiek by się działo, jakikolwiek ciężar życie zrzuciłoby na barki tego człowieka, nawet się nie przygarbi. Był to zdecydowanie najbardziej osobliwy facet, jakiego Beacie dane było poznać, a&nbsp;przez to także najbardziej niezgłębiony.</p>
			<p class="calibre9">Ciągnęła się za nim wątpliwa renoma kobieciarza, która nijak nie współgrała z&nbsp;jego powierzchownością, sposobem ani stylem bycia. W&nbsp;prokuraturze jednak otwarcie mówiło się o&nbsp;licznych romansach Edlinga, choć zawsze podkreślano, że odbywały się poza miejscem pracy. Wydawało się, że ma żelazny kodeks zasad&nbsp;&ndash; tyle że dość często sam go nowelizuje.</p>
			<p class="calibre9">Przypatrując się zebranym, Drejer odnosiła wrażenie, że wyczuwają jego zasadniczość. Inaczej protesty byłyby znacznie bardziej żywiołowe.</p>
			<p class="calibre9">Gerard powiódł wzrokiem po uczestnikach konferencji, upewnił się, że kawałek dalej ojciec ofiary wciąż uspokaja żonę, a&nbsp;potem płytko nabrał tchu.</p>
			<p class="calibre9">&ndash;	O&nbsp;godzinie dwudziestej trzeciej czterdzieści osiem usłyszałem odgłos uderzania o&nbsp;drzwi pokoju obok&nbsp;&ndash; oznajmił, wskazując wzrokiem miejsce zbrodni.&nbsp;&ndash; Wyszedłem na korytarz i&nbsp;zastałem matkę chłopca, która próbowała dostać się do środka.</p>
			<p class="calibre9">&ndash;	Nie miała klucza?&nbsp;&ndash; rzucił gdański prokurator.</p>
			<p class="calibre9">&ndash;	Miała.</p>
			<p class="calibre9">&ndash;	Więc w&nbsp;czym problem?</p>
			<p class="calibre9">&ndash;	W&nbsp;tym, że drzwi były zamknięte od wewnątrz. Zaryglowane.</p>
			<p class="calibre9">Każde z&nbsp;nich zajmowało właściwie identyczne pokoje. I&nbsp;zasuwało ten sam rygiel.</p>
			<p class="calibre9">Spojrzeli po sobie, wreszcie rezygnując z&nbsp;formułowania kolejnych pytań.</p>
			<p class="calibre9">&ndash;	Przystąpiłem do próby siłowego otwarcia drzwi&nbsp;&ndash; dodał spokojnie Edling.&nbsp;&ndash; Co udało się za drugim razem. Wówczas matka chłopaka wbiegła do pokoju i&nbsp;zastała widok, którego żaden rodzic doświadczać nie powinien. Zanim zdążyłem ją powstrzymać, dopadła do syna, zaczęła go cucić, potem podłożyła mu poduszkę pod głowę i&nbsp;próbowała oczyścić jego twarz z&nbsp;krwi. Wówczas udało mi się ją odciągnąć.</p>
			<p class="calibre9">&ndash;	Ale…&nbsp;&ndash; rzuciła kryminolożka.</p>
			<p class="calibre9">Edling odczekał chwilę, upewniając się, że kobieta nie ma zamiaru kontynuować.</p>
			<p class="calibre9">&ndash;	Zaraz potem zjawił się ojciec ofiary i&nbsp;podjął próby uspokojenia małżonki&nbsp;&ndash; dodał Gerard.&nbsp;&ndash; Ja zaś skupiłem się na oknie.</p>
			<p class="calibre9">&ndash;	Na oknie?&nbsp;&ndash; powtórzył jak echo profiler.</p>
			<p class="calibre9">&ndash;	Było zamknięte.</p>
			<p class="calibre9">&ndash;	Zaraz…</p>
			<p class="calibre9">&ndash;	Chce pan powiedzieć, że ten pokój był zamknięty od środka?&nbsp;&ndash; rzuciła policjantka.</p>
			<p class="calibre9">&ndash;	W&nbsp;rzeczy samej.</p>
			<p class="calibre9">Beata zrobiła użytek z&nbsp;chwili pozornego spokoju i&nbsp;na powrót zainteresowała się małżeństwem. Siedziało na podłodze, kobieta była skulona, nikła w&nbsp;objęciach męża. Ten przytulał ją i&nbsp;gładził po głowie, zaciskając mocno powieki, spod których wypływały łzy.</p>
			<p class="calibre9">&ndash;	W&nbsp;tej chwili kluczowe jest, byśmy działali szybko i&nbsp;sprawnie&nbsp;&ndash; dodał Edling.&nbsp;&ndash; Zdaję sobie sprawę, że chcieliby państwo znać kolejne szczegóły, ale przekazałem wszystko, co sam ustaliłem. Więcej będę mógł powiedzieć po tym, jak wraz z&nbsp;prokurator Drejer dokonamy oględzin.</p>
			<p class="calibre9">Nikt się nie odezwał.</p>
			<p class="calibre9">&ndash;	Państwa zaś proszę o&nbsp;wykonanie powierzonych zadań&nbsp;&ndash; dorzucił.&nbsp;&ndash; Tylko nasze sprawne działanie zapewni możliwość rozwiązania tej sprawy właściwym miejscowo organom.</p>
			<p class="calibre9">Zaczęli powoli kiwać głowami, wymieniając między sobą ciche uwagi. Beata sądziła, że całą tę zbiorową dezorientację udało się ukierunkować we właściwą stronę.</p>
			<p class="calibre9">Nie pomyliła się. Chwilę później kryminolożka zajęła się małżeństwem, profiler znikł w&nbsp;korytarzu, a&nbsp;śląska policjantka i&nbsp;gdański prokurator zaczęli konsultować się w&nbsp;sprawie swoich zadań.</p>
			<p class="calibre9">Edling skinął głową na Beatę, po czym oboje weszli do pokoju. Kiedy zamykał za nią uszkodzone drzwi, Drejer widziała jeszcze, że ojciec chłopaka posyła jej błagalne spojrzenie przez załzawione oczy.</p>
			<p class="calibre9">Zaraz potem usłyszała, jak Gerard ciężko wypuszcza powietrze z&nbsp;płuc.</p>
			<p class="calibre9">&ndash;	W&nbsp;porządku&nbsp;&ndash; rzucił, obracając się do niej.&nbsp;&ndash; Proszę powiedzieć, co istotnego pani dostrzega.</p>
			<p class="calibre9">Zamiast rozejrzeć się po pokoju i&nbsp;zacząć chłodno analizować wszystkie elementy miejsca zbrodni, Drejer trwała w&nbsp;bezruchu ze wzrokiem utkwionym w&nbsp;ciele chłopaka.</p>
			<p class="calibre9">Mógł mieć najwyżej dwanaście lat. Czaszka była rozbita, oczy i&nbsp;usta otwarte w&nbsp;makabrycznym grymasie śmierci, a&nbsp;kończyny nienaturalnie ułożone.</p>
			<p class="calibre9">&ndash;	Pani prokurator.</p>
			<p class="calibre9">&ndash;	Tak&nbsp;&ndash; odparła.&nbsp;&ndash; Oczywiście.</p>
			<p class="calibre9">Mimo że usilnie próbowała, nadal nie mogła zebrać myśli. Nie potrafiła zmusić się do przejścia w&nbsp;tryb, który dla Edlinga był tak naturalny, że niemal przyrodzony.</p>
			<p class="calibre9">&ndash;	Nie ma potrzeby radzenia sobie z&nbsp;emocjami&nbsp;&ndash; powiedział.&nbsp;&ndash; Wystarczy je odczuwać.</p>
			<p class="calibre9">&ndash;	Słucham?</p>
			<p class="calibre9">&ndash;	Proszę nie próbować ich odegnać i&nbsp;zamiast tego zaakceptować, że pani towarzyszą.</p>
			<p class="calibre9">Skinęła głową i&nbsp;w końcu oderwała wzrok od chłopaka. Ledwo jednak to zrobiła, naszło ją, że to dziecko. Dziecko, któremu przepadła cała przyszłość. Pierwsze miłosne uniesienia, pierwsze zbliżenia, pierwsze piwo, pierwszy papieros, pierwsze wszystko.</p>
			<p class="calibre9">&ndash;	Co zwraca pani uwagę?&nbsp;&ndash; zapytał Edling.&nbsp;&ndash; Co tutaj nie pasuje?</p>
			<p class="calibre9">&ndash;	Pan.</p>
			<p class="calibre9">&ndash;	Co proszę?</p>
			<p class="calibre9">Obróciła się do niego i&nbsp;otaksowała go wzrokiem.</p>
			<p class="calibre9">&ndash;	Zjawił się pan w&nbsp;garniturze, jakby miał zamiar gdzieś wyjść, z&nbsp;kimś się spotkać. Tymczasem wiem, że chodzi pan spać raczej wcześnie, szczególnie jeśli planuje pan rano wstać.</p>
			<p class="calibre9">Gerard zmrużył oczy.</p>
			<p class="calibre9">&ndash;	I&nbsp;raczej nie sypia pan w&nbsp;garniturze&nbsp;&ndash; dodała.</p>
			<p class="calibre9">&ndash;	Niektórzy by polemizowali. Ale słuszne spostrzeżenia.</p>
			<p class="calibre9">Nie odpowiedziała, czekając.</p>
			<p class="calibre9">&ndash;	Nie przebrałem się, bo niedawno wróciłem do pokoju.</p>
			<p class="calibre9">&ndash;	Skąd?</p>
			<p class="calibre9">&ndash;	Postanowiłem sprawdzić, czy burza niczemu nie zagraża.</p>
			<p class="calibre9">Beata nadal mu się przypatrywała, nie mając zamiaru ciągnąć go za język, a&nbsp;deszcz coraz wścieklej uderzał o&nbsp;szybę.</p>
			<p class="calibre9">&ndash;	Upewniłem się, że okna są pozamykane, tudzież że samochody nie stoją w&nbsp;pobliżu żadnych drzew&nbsp;&ndash; wyjaśnił.</p>
			<p class="calibre9">&ndash;	Zazwyczaj to nie goście zajmują się takimi sprawami.</p>
			<p class="calibre9">&ndash;	Nie mogłem spać przez deszcz i&nbsp;grzmoty. Uznałem, że w&nbsp;takiej sytuacji przynajmniej na coś się przydam.</p>
			<p class="calibre9">&ndash;	I&nbsp;faktycznie się pan przydał.</p>
			<p class="calibre9">&ndash;	To się okaże&nbsp;&ndash; odparł Edling i&nbsp;zerknął na ciało chłopaka.&nbsp;&ndash; Coś oprócz mnie budzi pani podejrzliwość?</p>
			<p class="calibre9">Inny przełożony być może poczułby się urażony pytaniami, które zadała. Ten jednak był wyraźnie usatysfakcjonowany.</p>
			<p class="calibre9">Beata wsunęła ręce do kieszeni spodni&nbsp;&ndash; nawyk, którego Edling nauczył ją podczas badania pierwszego miejsca zbrodni, by nie zatarła przypadkiem żadnych śladów. Poświęciła moment na przyjrzenie się otoczeniu. Chodziła po pokoju, sprawdziła wszystkie zakamarki, potem kucnęła przy zwłokach.</p>
			<p class="calibre9">Jeszcze na studiach mówili jej, że zabójstwa dzieci są najcięższe, szczególnie dla kobiet. Nie mylili się.</p>
			<p class="calibre9">Po przyjrzeniu się ofierze na powrót zajęła się analizą miejsca zdarzenia. Wzięła dwie chusteczki, a&nbsp;następnie po kolei otwierała wszystkie szafki, szuflady, minibar i&nbsp;inne miejsca, do których wcześniej nie zajrzała. Kiedy skończyła, schowała chusteczki i&nbsp;znów wsunęła dłonie do kieszeni.</p>
			<p class="calibre9">&ndash;	Nigdzie nie ma narzędzia zbrodni&nbsp;&ndash; odezwała się.</p>
			<p class="calibre9">&ndash;	Cóż, tak kategoryczny bym nie był.</p>
			<p class="calibre9">&ndash;	Hm?</p>
			<p class="calibre9">&ndash;	Nie przeszukaliśmy jeszcze wszystkiego.</p>
			<p class="calibre9">Drejer zerknęła na ciało.</p>
			<p class="calibre9">&ndash;	Cios został zadany czymś w&nbsp;rodzaju młotka&nbsp;&ndash; rzuciła.&nbsp;&ndash; Raczej dużego, wziąwszy pod uwagę rozmiar rany i&nbsp;jej głębokość.</p>
			<p class="calibre9">&ndash;	Tak. Inne obrażenia zdają się to potwierdzać.</p>
			<p class="calibre9">&ndash;	To musiał być niemały przedmiot&nbsp;&ndash; powtórzyła Beata.&nbsp;&ndash; Który raczej trudno ukryć w&nbsp;hotelowym pokoju. Nie ma tu skrytek, schowków ani dziur pod podłogą.</p>
			<p class="calibre9">&ndash;	Mimo wszystko musimy sprawdzić dokładniej.</p>
			<p class="calibre9">Robił to zastrzeżenie tylko dla porządku, sam bowiem doskonale wiedział, że sprawdziła miejsca, w&nbsp;których młotek lub podobny przyrząd mógłby się znajdować.</p>
			<p class="calibre9">Wzięła nową chusteczkę, po czym podeszła do okna. Spróbowała je otworzyć, ale klamka poruszała się z&nbsp;trudem. Otwarcie starego, być może zardzewiałego mechanizmu wymagało trochę siły.</p>
			<p class="calibre9">Zastanawiała się jeszcze przez moment.</p>
			<p class="calibre9">&ndash;	To nie ma sensu&nbsp;&ndash; oznajmiła w&nbsp;końcu.</p>
			<p class="calibre9">Gerard uniósł brwi.</p>
			<p class="calibre9">&ndash;	Zgodnie z&nbsp;pańskim zeznaniem drzwi były zamknięte od wewnątrz.</p>
			<p class="calibre9">&ndash;	Owszem. Potwierdzi to też matka, która próbowała dostać się do środka.</p>
			<p class="calibre9">Drejer wskazała na wyłamane zamknięcie.</p>
			<p class="calibre9">&ndash;	Ewidentnie nie da się tego rygla zasunąć od strony korytarza.</p>
			<p class="calibre9">&ndash;	Ewidentnie&nbsp;&ndash; potwierdził Edling.&nbsp;&ndash; Inaczej nie spełniałby swojego zadania.</p>
			<p class="calibre9">&ndash;	Ale okno też jest zamykane od środka. W&nbsp;dodatku klamka chodzi tak ciężko, że raczej trudno byłoby ją podważyć z&nbsp;drugiej strony.</p>
			<p class="calibre9">&ndash;	Zgadza się. Ponadto jesteśmy na piętrze.</p>
			<p class="calibre9">Beata bezradnie potoczyła wzrokiem dookoła, a&nbsp;potem rozłożyła ręce.</p>
			<p class="calibre9">&ndash;	W&nbsp;takim razie jak zabójca się tu dostał?&nbsp;&ndash; rzuciła.</p>
			<p class="calibre9">&ndash;	To pytanie nie jest istotne.</p>
			<p class="calibre9">&ndash;	Nie?</p>
			<p class="calibre9">&ndash;	Powinno brzmieć: jak zabójca się stąd wydostał?</p>
			<h2 class="sigil_not_in_toc">3</h2>
			<p class="miejsce">Krynica Morska, Żuławy</p>
			<p class="styl">Kilka pytań odbijało się uporczywym echem w&nbsp;głowie Edlinga, konkurując ze sobą o&nbsp;jego niepodzielną uwagę. To, które zadał Beacie, było w&nbsp;forpoczcie, kolejne jednak coraz szybciej próbowało wysforować się naprzód.</p>
			<p class="calibre9">&ndash;	Dlaczego teraz?&nbsp;&ndash; zwerbalizował je.</p>
			<p class="calibre9">Drejer na moment przestała szukać sposobu, dzięki któremu sprawca mógłby się wydostać, i&nbsp;skupiła wzrok na Gerardzie.</p>
			<p class="calibre9">Niemal modelowo udawało jej się zachować zimną krew. Nie spodziewał się po niej niczego innego, od początku zakładał, że to ten rodzaj śledczej, która potrafi zaakceptować trudne emocje i&nbsp;je oswoić.</p>
			<p class="calibre9">&ndash;	Co konkretnie ma pan na myśli?</p>
			<p class="calibre9">&ndash;	Moment zabójstwa.</p>
			<p class="calibre9">&ndash;	A&nbsp;znamy go?</p>
			<p class="calibre9">&ndash;	Orientacyjnie&nbsp;&ndash; odparł.&nbsp;&ndash; Plamy opadowe już wystąpiły, ale są blade, rozproszone i&nbsp;zanikają przy dotyku.</p>
			<p class="calibre9">&ndash;	Przecież nie dotykał pan zwłok.</p>
			<p class="calibre9">Słuszna uwaga, skwitował w&nbsp;duchu Edling.</p>
			<p class="calibre9">&ndash;	Zrobiła to matka ofiary&nbsp;&ndash; wyjaśnił.</p>
			<p class="calibre9">Beata skinęła głową, ale nie dała po sobie poznać, że udało mu się rozwiać wszystkie jej wątpliwości. Nie sądził, by rzeczywiście go podejrzewała. Raczej próbowała zachować się dokładnie tak, jak ją uczył.</p>
			<p class="calibre9">Za hipotetycznego sprawcę należało uznać każdego, dopóki nie dało się go wyeliminować z&nbsp;tego kręgu.</p>
			<p class="calibre9">&ndash;	Matka nie miała problemów ze zmianą pozycji ciała syna, więc nie wystąpiło stężenie pośmiertne&nbsp;&ndash; ciągnął Gerard.&nbsp;&ndash; A&nbsp;kiedy brała poduszkę, odnotowałem reakcje interletalne w&nbsp;ciele ofiary.</p>
			<p class="calibre9">&ndash;	To znaczy?</p>
			<p class="calibre9">&ndash;	Mechaniczne drgnienie mięśni.</p>
			<p class="calibre9">Drejer mruknęła na potwierdzenie.</p>
			<p class="calibre9">&ndash;	Wszystko to prowadzi do wniosku, że od momentu śmierci minęła przynajmniej godzina&nbsp;&ndash; ocenił Edling.&nbsp;&ndash; Ale moim zdaniem nie więcej niż półtorej.</p>
			<p class="calibre9">&ndash;	Trzeba by zmierzyć temperaturę ciała.</p>
			<p class="calibre9">&ndash;	Trzeba by&nbsp;&ndash; przyznał.&nbsp;&ndash; Obawiam się jednak, że nie mamy czym.</p>
			<p class="calibre9">&ndash;	Może na dotyk?</p>
			<p class="calibre9">&ndash;	Zbyt niedokładne. Szkoda kontaminować zwłok dla tak wątpliwego rezultatu.</p>
			<p class="calibre9">Drejer westchnęła cicho, a&nbsp;potem na powrót zaczęła przechadzać się po pokoju w&nbsp;poszukiwaniu potencjalnych miejsc ucieczki sprawcy. Było to działanie tyle konieczne, ile bezowocne.</p>
			<p class="calibre9">&ndash;	Załóżmy, że ma pan rację&nbsp;&ndash; odezwała się.&nbsp;&ndash; I&nbsp;zabójstwo rzeczywiście miało miejsce przeszło godzinę temu.</p>
			<p class="calibre9">&ndash;	Mhm.</p>
			<p class="calibre9">&ndash;	Sugeruje pan, że moment został wybrany świadomie?</p>
			<p class="calibre9">&ndash;	Tak.</p>
			<p class="calibre9">&ndash;	Na jakiej podstawie?</p>
			<p class="calibre9">&ndash;	Takiej, że nic tu nie wskazuje na zabójstwo w&nbsp;afekcie&nbsp;&ndash; odparł Edling.&nbsp;&ndash; Nie ma narzędzia zbrodni, nie ma śladów włamania ani w&nbsp;ogóle dowodów na to, by ktoś poza ofiarą tutaj był. Cokolwiek się wydarzyło, zostało precyzyjnie zaplanowane i&nbsp;skrupulatnie zrealizowane.</p>
			<p class="calibre9">Kolejny silny podmuch wiatru sprawił, że krople deszczu uderzyły o&nbsp;okno niczym szarańcza. Beata odwróciła się plecami do szyby i&nbsp;przysiadła na parapecie.</p>
			<p class="calibre9">&ndash;	Ktoś czekał na to, aż zostaniemy odcięci od świata?</p>
			<p class="calibre9">&ndash;	Otóż to.</p>
			<p class="calibre9">&ndash;	W&nbsp;jakim celu?</p>
			<p class="calibre9">&ndash;	To właśnie musimy ustalić.</p>
			<p class="calibre9">&ndash;	Przecież to działa na niekorzyść zabójcy&nbsp;&ndash; zauważyła, krzyżując ręce na piersi.&nbsp;&ndash; Powstaje zamknięty krąg podejrzanych, w&nbsp;dodatku nie ma jak uciec, gdyby coś poszło nie tak.</p>
			<p class="calibre9">&ndash;	Mimo wszystko jakiś powód musi istnieć.</p>
			<p class="calibre9">&ndash;	Lub to przypadek.</p>
			<p class="calibre9">&ndash;	Nie wydaje mi się.</p>
			<p class="calibre9">&ndash;	Dlaczego?</p>
			<p class="calibre9">&ndash;	Bo przypadek to zazwyczaj pseudonim, pod którym kryje się motywacja sprawcy.</p>
			<p class="calibre9">Drejer trudno było wyobrazić sobie sensowny cel, jaki przyświecałby zabójcy, by wybrać akurat ten moment. Nie była też przekonana co do tego, czy miałby jak wcześniej się przygotować.</p>
			<p class="calibre9">&ndash;	Prognozy pogody nie są objęte tajemnicą państwową&nbsp;&ndash; zauważył Edling.</p>
			<p class="calibre9">Uśmiechnęła się pod nosem, nie pierwszy raz w&nbsp;podobnej sytuacji. Gerard miał zdolność czytania z&nbsp;niej jak z&nbsp;otwartej książki. Zresztą nie tylko z&nbsp;niej.</p>
			<p class="calibre9">&ndash;	Od kilku godzin wiedzieliśmy, że sztorm będzie większy, niż się pierwotnie spodziewano, wiatr osiągnie nawet dziewięć stopni w&nbsp;skali Beauforta, wiatr dochodzić będzie do osiemdziesięciu pięciu kilometrów na godzinę, a&nbsp;fale do kilku metrów wysokości.</p>
			<p class="calibre9">&ndash;	Ale nie wiedzieliśmy, że całkowicie nas odetnie od świata.</p>
			<p class="calibre9">&ndash;	To prawda&nbsp;&ndash; przyznał Edling.&nbsp;&ndash; Zatem niewykluczone, że zabójca planował wykorzystać pogodę, by uciec niezauważony. Zalanie drogi wojewódzkiej mogło pokrzyżować mu plany.</p>
			<p class="calibre9">&ndash;	W&nbsp;takim razie odłożyłby zabójstwo.</p>
			<p class="calibre9">&ndash;	Chyba że dostrzegł w&nbsp;tej sytuacji jakąś szansę&nbsp;&ndash; odparł Gerard.</p>
			<p class="calibre9">Beata zmarszczyła czoło.</p>
			<p class="calibre9">&ndash;	Jaką?</p>
			<p class="calibre9">Zamiast odpowiedzieć, zamiast badać ciało, zamiast analizować każdy skrawek pokoju, Edling nagle odwrócił się, a&nbsp;potem ruszył do drzwi. Otworzył je i&nbsp;bez słowa wyszedł na korytarz.</p>
			<p class="calibre9">&ndash;	Panie prokuratorze?</p>
			<p class="calibre9">Rzuciła to właściwie bez nadziei na odpowiedź, jednocześnie za nim ruszając. Niedostatecznie oświetloną klatką schodową zeszli na dół, po czym zatrzymali się przed głównym wejściem do hotelu.</p>
			<p class="calibre9">Gerard powiódł wzrokiem dookoła.</p>
			<p class="calibre9">&ndash;	Coś nie tak?&nbsp;&ndash; rzuciła Drejer.</p>
			<p class="calibre9">&ndash;	Prosiłem funkcjonariuszkę ze Śląska, by sprawdziła, czy ktoś wchodził lub wychodził.</p>
			<p class="calibre9">&ndash;	Może poszła na tyły?</p>
			<p class="calibre9">&ndash;	Najprawdopodobniej&nbsp;&ndash; odparł, a&nbsp;potem poprawił kamizelkę, by lepiej się układała.&nbsp;&ndash; Szczególnie że tędy nikt nie wychodził.</p>
			<p class="calibre9">Beata zerknęła na drzwi, niespecjalnie rozumiejąc, skąd tak jednoznaczna ocena. Zdążyła poznać przełożonego na tyle, by wiedzieć, że nie należy do osób przedwcześnie ferujących wyroki. Zwłaszcza gdy nie ma ku temu żadnych podstaw.</p>
			<p class="calibre9">&ndash;	Skąd ta pewność?</p>
			<p class="calibre9">&ndash;	A&nbsp;jak pani sądzi?</p>
			<p class="calibre9">&ndash;	Zostawił pan włos na ościeżnicy, spodziewając się, że dojdzie do zabójstwa?</p>
			<p class="calibre9">&ndash;	Naturalnie. Robię tak we wszystkich hotelach, gdzie spędzam noc.</p>
			<p class="calibre9">Drejer posłała mu długie spojrzenie, a&nbsp;on w&nbsp;końcu się pod nim ugiął. Wskazał podłogę przy drzwiach.</p>
			<p class="calibre9">&ndash;	Przy takiej ulewie i&nbsp;zacinającym deszczu na podłodze byłaby spora kałuża&nbsp;&ndash; oznajmił.</p>
			<p class="calibre9">&ndash;	Cóż…</p>
			<p class="calibre9">&ndash;	Nie przekonuje to pani?</p>
			<p class="calibre9">&ndash;	Nie chcę psuć panu passy z&nbsp;trafną dedukcją, ale ktoś mógł ją wytrzeć.</p>
			<p class="calibre9">&ndash;	Owszem&nbsp;&ndash; przyznał Gerard.&nbsp;&ndash; Dlatego sprawdzimy schowki i&nbsp;pomieszczenia gospodarcze.</p>
			<p class="calibre9">Postąpili zgodnie z&nbsp;jego sugestią, ale nie znaleźli niczego, czym można by wytrzeć tak dużą ilość wody. Mopy i&nbsp;ścierki były suche, nie dało się jednak wykluczyć, że użyta rzecz znajdowała się w&nbsp;jednym z&nbsp;pokojów.</p>
			<p class="calibre9">Zaczęli sprawdzać kolejne miejsca, dzięki którym sprawca mógłby się wymknąć. Nigdzie nie było widać mokrych śladów ani niczego, co zostało wykorzystane do ich wytarcia, na zapleczu kuchni natknęli się jednak na policjantkę ze Śląska i&nbsp;skonfrontowali to, co udało im się ustalić.</p>
			<p class="calibre9">&ndash;	Sprawdziłam wszystko&nbsp;&ndash; rzuciła.&nbsp;&ndash; Nigdzie nie ma żadnych śladów świadczących o&nbsp;tym, żeby ktoś wychodził. Z&nbsp;tym że nie wiemy, kiedy doszło do zabójstwa, więc…</p>
			<p class="calibre9">&ndash;	Przeszło godzinę temu.</p>
			<p class="calibre9">&ndash;	Jest pan pewien?</p>
			<p class="calibre9">&ndash;	Na tyle, na ile mogę być w&nbsp;tych okolicznościach&nbsp;&ndash; odparł krótko Edling, a&nbsp;potem postąpił o&nbsp;krok w&nbsp;stronę kobiety.&nbsp;&ndash; Młodsza aspirant Anita Gaberek, dobrze pamiętam?</p>
			<p class="calibre9">Policjantka zerknęła na Beatę.</p>
			<p class="calibre9">&ndash;	Powiedziałabym, że nawet za dobrze. Tylko raz podawałam szarżę.</p>
			<p class="calibre9">&ndash;	Tyle zazwyczaj wystarcza, jeśli ktoś uważnie słucha.</p>
			<p class="calibre9">&ndash;	Okej…</p>
			<p class="calibre9">&ndash;	Skąd pani przyjechała?</p>
			<p class="calibre9">&ndash;	A&nbsp;dlaczego to istotne?</p>
			<p class="calibre9">Drejer uznała, że pora się włączyć, nim przełożony zacznie rzucać uwagi, które każdy normalny człowiek weźmie za zarzuty.</p>
			<p class="calibre9">&ndash;	Wszystko jest w&nbsp;tej chwili istotne&nbsp;&ndash; rzuciła.</p>
			<p class="calibre9">&ndash;	Z&nbsp;Bytomia.</p>
			<p class="calibre9">&ndash;	Długo tam pani mieszka?</p>
			<p class="calibre9">&ndash;	Od kilku lat&nbsp;&ndash; odparła pod nosem Anita Gaberek.&nbsp;&ndash; I&nbsp;co to? Przesłuchanie?</p>
			<p class="calibre9">&ndash;	A&nbsp;sądzi pani, że jest konieczne?</p>
			<p class="calibre9">Młodsza aspirant się zawahała, po czym przewróciła oczami.</p>
			<p class="calibre9">&ndash;	W&nbsp;porządku, załatwmy to od razu&nbsp;&ndash; rzuciła.</p>
			<p class="calibre9">&ndash;	Co konkretnie?</p>
			<p class="calibre9">&ndash;	To, co was interesuje. W&nbsp;czasie zabójstwa byłam w&nbsp;swoim pokoju, czytałam książkę i&nbsp;wymieniłam parę esemesów ze znajomymi, wszystkie są opatrzone godziną. Ofiary nie znam i&nbsp;nie znałam, nie miałam też jak dostać się do jej pokoju.</p>
			<p class="calibre9">&ndash;	Nikt nie miał jak&nbsp;&ndash; zauważyła Beata.</p>
			<p class="calibre9">Gaberek patrzyła na nią jeszcze przez moment, nim przeniosła wzrok na Edlinga.</p>
			<p class="calibre9">&ndash;	A&nbsp;tę wodę można było wytrzeć szlafrokiem czy koszulką&nbsp;&ndash; dorzuciła, jakby szukała możliwości, by zrewanżować się za te pytania.</p>
			<p class="calibre9">&ndash;	Hipotetycznie.</p>
			<p class="calibre9">&ndash;	Praktycznie też.</p>
			<p class="calibre9">&ndash;	Nie sądzę, żeby przy takich opadach dało się to zrobić tak dokładnie. Nawet chwilowe otwarcie drzwi czy okna sprawiłoby, że do środka wlałaby się woda.</p>
			<p class="calibre9">Jakby na potwierdzenie kolejna fala deszczu uderzyła o&nbsp;okna. A&nbsp;może po prostu dopiero teraz Beata to odnotowała. Tak czy owak Gerard miał rację, nawałnica była zbyt duża, by w&nbsp;pośpiechu dało się zetrzeć wodę czymś, co niespecjalnie ją wchłaniało.</p>
			<p class="calibre9">&ndash;	Trzeba oczywiście sprawdzić każde z&nbsp;pomieszczeń&nbsp;&ndash; dodał Edling.</p>
			<p class="calibre9">Nie było ich wiele, ośrodek nie należał do największych. Wodnik powstał jeszcze w&nbsp;PRL-u i&nbsp;nawet wtedy nie miał ambicji, by przyjmować ludzi na wczasy pracownicze. Potem przez lata podupadał i&nbsp;nigdy nie doczekał się rewitalizacji.</p>
			<p class="calibre9">Jego główny problem stanowiło położenie. Znajdował się z&nbsp;dala od plaż, z&nbsp;dala od centrum Krynicy, był ostatnim ośrodkiem na Mierzei Wiślanej, za którym rozciągały się tylko las i&nbsp;teren przygraniczny, oddzielający Polskę od Rosji. Nie było tu czego szukać.</p>
			<p class="calibre9">Beata zakładała, że właśnie dlatego Janusz Kantyk zorganizował szkolenie tutaj. Nie miał dużych środków, nie liczył też na wielkie wpływy do własnej kieszeni. Chciał podzielić się wiedzą na temat analizowania mowy ciała, w&nbsp;którą wyposażył się za granicą.</p>
			<p class="calibre9">Trudno było powiedzieć, czy spodziewał się aż tak niskiej frekwencji. Z&nbsp;pewnością jednak nie spodziewał się, że straci tutaj syna.</p>
			<p class="calibre9">Drejer wzdrygnęła się na tę myśl, po czym szybko skupiła się na zadaniu. Wraz z&nbsp;Edlingiem i&nbsp;Anitą Gaberek sprawdzili wszystkie otwarte pomieszczenia i&nbsp;pokoje. Nigdzie nie było mokrych szmat ani ubrań.</p>
			<p class="calibre9">Po kilkudziesięciu minutach wybiła pora, o&nbsp;której cała grupa miała zebrać się w&nbsp;stołówce.</p>
			<p class="calibre9">Małżeństwo Kantyków siedziało z&nbsp;dala od reszty, odseparowane zarówno od niej, jak i&nbsp;od siebie. Nie obejmowali się już, nie pocieszali. Zdawali się całkowicie pogrążeni w&nbsp;bolesnym, upiornym stuporze.</p>
			<p class="calibre9">Pozostali patrzyli na siebie nieufnie. Szczególnie kiedy Edling oznajmił, że wedle wszelkiego prawdopodobieństwa po zabójstwie nikt nie opuszczał hotelu.</p>
			<p class="calibre9">&ndash;	Twierdzi pan, że sprawca wciąż jest w&nbsp;budynku?&nbsp;&ndash; rzucił profiler z&nbsp;Krakowa.</p>
			<p class="calibre9">&ndash;	Tak właśnie twierdzę.</p>
			<p class="calibre9">&ndash;	A&nbsp;zatem to ktoś z&nbsp;nas?</p>
			<p class="calibre9">Beata przyglądała się każdemu z&nbsp;tych ludzi, zachodząc w&nbsp;głowę, czy to faktycznie możliwe. Spotkali się po raz pierwszy w&nbsp;życiu, nic wcześniej ich nie wiązało. Przyjechali raptem dzisiejszego ranka, zdążyli jedynie się rozpakować i&nbsp;wysłuchać krótkiego wstępu Janusza Kantyka.</p>
			<p class="calibre9">Jutro miały zacząć się właściwe wykłady.</p>
			<p class="calibre9">&ndash;	To absurdalne założenie&nbsp;&ndash; ocenił prokurator z&nbsp;Gdańska.</p>
			<p class="calibre9">&ndash;	Tak samo absurdalne jak fakt, że pokój zamknięto od środka?&nbsp;&ndash; włączyła się Drejer.</p>
			<p class="calibre9">Byli w&nbsp;podobnym wieku, on także dopiero zaczynał. Mimo to ewidentnie czuł się bardziej doświadczony niż ona. Być może bardziej niż Edling.</p>
			<p class="calibre9">&ndash;	Skonsultujmy najważniejsze ustalenia&nbsp;&ndash; rzucił Gerard, po czym zerknął na profilera.&nbsp;&ndash; Udało się panu odnaleźć kogoś z&nbsp;administracji?</p>
			<p class="calibre9">&ndash;	Nie.</p>
			<p class="calibre9">&ndash;	Jak to?&nbsp;&ndash; spytała Gaberek.&nbsp;&ndash; Nikogo tu nie ma?</p>
			<p class="calibre9">&ndash;	Nikogo. Wygląda na to, że jesteśmy sami.</p>
			<p class="calibre9">&ndash;	To w&nbsp;ogóle możliwe?</p>
			<p class="calibre9">&ndash;	W&nbsp;sensie?</p>
			<p class="calibre9">&ndash;	Ktoś z&nbsp;obsługi powinien chyba być zawsze na miejscu.</p>
			<p class="calibre9">Zaległa ciężka cisza, a&nbsp;Beata pożałowała, że nie zabrała ze sobą paczki cienkich fajek. Paliła właściwie zazwyczaj u&nbsp;siebie w&nbsp;sypialni, po tym, jak z&nbsp;Arkiem skończyli. Było to jedyne miejsce w&nbsp;ich klitce na ZWM-ie, w&nbsp;którym mogła to robić&nbsp;&ndash; i&nbsp;właściwie jedyna sytuacja. Inaczej jej partner protestował.</p>
			<p class="calibre9">&ndash;	Może wyjechali tuż przed sztormem&nbsp;&ndash; zauważyła.&nbsp;&ndash; Z&nbsp;obawy, że rano nie wrócą do domu.</p>
			<p class="calibre9">&ndash;	Nie&nbsp;&ndash; rozległ się głos z&nbsp;oddali.</p>
			<p class="calibre9">Wszyscy obrócili się w&nbsp;stronę Janusza Kantyka. Nie wstał z&nbsp;podłogi, właściwie nawet nie podniósł głowy. Siedział pochylony, złamany, jedynie resztkami sił trzymając się rzeczywistości.</p>
			<p class="calibre9">&ndash;	Zarządca obiektu mieszka w&nbsp;niewielkim budynku obok&nbsp;&ndash; dodał.</p>
			<p class="calibre9">Po plecach Beaty przeszedł nieprzyjemny dreszcz. Głos mężczyzny przypominał gasnącą, niemal wypaloną zapałkę.</p>
			<p class="calibre9">&ndash;	Oprócz niego nie ma tu nikogo.</p>
			<p class="calibre9">Więcej nie powiedział.</p>
			<p class="calibre9">Drejer jednak więcej nie potrzebowała, od razu podjęła decyzję. Rzuciła do pozostałych, że zaraz po niego pójdzie, po czym zabrała kurtkę z&nbsp;pokoju, naciągnęła kaptur i&nbsp;otworzyła główne drzwi.</p>
			<p class="calibre9">Ledwo to zrobiła, przekonała się, że Edling miał rację. Podmuch wiatru niemal zwalił ją z&nbsp;nóg, niosąc do wnętrza kurtynę deszczu, który rozlał się po podłodze. Z&nbsp;trudem za sobą zamknęła, a&nbsp;potem z&nbsp;jeszcze większym mozołem starała się sprawić, by wichura nie zdmuchnęła jej kaptura z&nbsp;głowy.</p>
			<p class="calibre9">Docierając do budynku obok, była już całkowicie przemoczona. Uderzyła w&nbsp;drzwi, ale nie doczekała się żadnego odzewu. Światło w&nbsp;pokoju jednak się paliło, więc podeszła do okna i&nbsp;załomotała w&nbsp;nie.</p>
			<p class="calibre9">Zero reakcji. Nie dostrzegła też, by w&nbsp;środku ktokolwiek był.</p>
			<p class="calibre9">Obeszła budynek, odnosząc wrażenie, że wiatr wieje z&nbsp;każdej strony i&nbsp;staje się coraz mocniejszy. Zupełnie jakby natura wreszcie postanowiła zniszczyć wszystko to, czym człowiek zanieczyścił jej łono.</p>
			<p class="calibre9">Beata uderzała w&nbsp;kolejne okna, ale bez skutku. Przeklęła się w&nbsp;duchu za wyrywanie się do wyjścia, w&nbsp;tamtym momencie sądziła jednak, że jest najodpowiedniejszą osobą. Tylko jej spośród wszystkich Edling mógł zaufać, a&nbsp;sam powinien być tam, gdzie reszta.</p>
			<p class="calibre9">&ndash;	Halo!&nbsp;&ndash; krzyknęła, świadoma, że jej głos nie przebije się przez ogłuszający hałas spienionych fal.</p>
			<p class="calibre9">Uderzyła jeszcze raz w&nbsp;drzwi, a&nbsp;potem zrobiła to, co powinna była zrobić już dawno. Chwyciła za klamkę i&nbsp;przekonała się, że od początku mogła po prostu wejść do budynku.</p>
			<p class="calibre9">Szybko za sobą zamknęła, miała jednak wrażenie, że wiatr dalej nicuje każdy fibr w&nbsp;jej ciele. Zrzuciła kaptur, odgarnęła z&nbsp;twarzy mokre włosy i&nbsp;jeszcze raz krzyknęła.</p>
			<p class="calibre9">Żadnej reakcji.</p>
			<p class="calibre9">Światło w&nbsp;pokoju się paliło, radio grało. Po właścicielu jednak nie było śladu.</p>
			<p class="calibre9">Beata przeszła po niewielkim salonie, zachowując czujność i&nbsp;spodziewając się najgorszego.</p>
			<p class="calibre9">&ndash;	Prokurator Beata Drejer!&nbsp;&ndash; rzuciła głośno.&nbsp;&ndash; Jest pan tutaj?</p>
			<p class="calibre9">Musiał być, na stoliku przy fotelu dostrzegła kubek z&nbsp;niedopitą herbatą, która wciąż była letnia. Musiała stać tu nie dłużej niż dwadzieścia minut, może pół godziny.</p>
			<p class="calibre9">&ndash;	Halo?&nbsp;&ndash; spróbowała jeszcze raz.</p>
			<p class="calibre9">Zatrzymała się przy radiu i&nbsp;zorientowawszy się, że włączona jest lokalna stacja, pogłośniła. Słuchała, nieustannie się rozglądając.</p>
			<p class="calibre9">&ndash;	Nad Mierzeją Wiślaną nadal przetacza się gwałtowny sztorm&nbsp;&ndash; oznajmił prezenter.&nbsp;&ndash; Droga wojewódzka numer pięćset jeden została całkowicie zalana, wysokie, kilkumetrowe fale podmyły fragmenty nawierzchni i&nbsp;pobocza, zrywając asfalt, przez co Krynica Morska utraciła komunikację lądową z&nbsp;resztą regionu. Meteorolodzy prognozują, że mieszkańców czeka trudna noc, możliwe będą przerwy w&nbsp;dostawie prądu. Służby kategorycznie zalecają pozostanie w&nbsp;bezpiecznym miejscu i&nbsp;nieopuszczanie go aż do momentu ustania sztormu. Ma to stać się dopiero w&nbsp;godzinach porannych.</p>
			<p class="calibre9">Drejer ściszyła nieco, odnosząc wrażenie, że słyszała jakiś odgłos od strony drzwi. Szybko uświadomiła sobie, że wichura musiała ponieść w&nbsp;ich stronę gałęzie lub inne rzeczy, które przewalały się po okolicy.</p>
			<p class="calibre9">&ndash;	Wiatr ma obecnie kierunek północno-zachodni, co sprzyja spiętrzaniu się wód Zalewu Wiślanego i&nbsp;dalszemu wlewaniu się fal na mierzeję&nbsp;&ndash; kontynuował spiker.&nbsp;&ndash; Prognozuje się opad deszczu na kilkadziesiąt milimetrów w&nbsp;ciągu najbliższych godzin, lokalnie dojdzie do podtopień. Władze województwa pomorskiego ogłosiły stan pogotowia przeciwpowodziowego, uruchomiony został także numer alarmowy, pod który…</p>
			<p class="calibre9">Nagle głos radiowca się urwał.</p>
			<p class="calibre9">Wraz z&nbsp;nim zgasło światło, a&nbsp;Beata Drejer zanurzyła się w&nbsp;całkowitej ciemności.</p>
			<h2 class="sigil_not_in_toc">4</h2>
			<p class="styl">W momencie, gdy wysiadł prąd, Gerard Edling stał przy oknie, wypatrując wracającej Beaty. Ledwo zgasły światła, opadło go przerażenie, że nie przewidział czegoś, co przewidzieć powinien.</p>
			<p class="calibre9">Wyciągnął z&nbsp;kieszeni niedawno nabytego w&nbsp;Erze BlackBerry 7730, włączył wyświetlacz i&nbsp;użył go jako latarki.</p>
			<p class="calibre9">&ndash;	Co jest?&nbsp;&ndash; spytała Anita Gaberek.&nbsp;&ndash; Ma ktoś…</p>
			<p class="calibre9">&ndash;	Musiało przerwać linie wysokiego napięcia&nbsp;&ndash; wpadł jej w&nbsp;słowo prokurator z&nbsp;Gdańska.</p>
			<p class="calibre9">Kiedy krakowski profiler użył zapalniczki, by rzucić nieco światła na skrytą w&nbsp;mroku stołówkę, Edling już kierował się do wyjścia. Nie miał zamiaru czekać. Nie miał zamiaru zostawiać Beaty na pastwę losu.</p>
			<p class="calibre9">&ndash;	Gdzie pan idzie?&nbsp;&ndash; odezwała się kryminolożka z&nbsp;Warszawy.</p>
			<p class="calibre9">Nie odpowiedziawszy, odłożył BlackBerry na szafkę w&nbsp;korytarzu i&nbsp;otworzył drzwi. Wyszedł na zewnątrz, nie zważając na ścianę deszczu, z&nbsp;którą niemal się zderzył. Osłaniając twarz dłonią, ruszył w&nbsp;kierunku sąsiedniego budynku.</p>
			<p class="calibre9">Sztorm właściwie uniemożliwiał zobaczenie wyciągniętej przed siebie ręki, Janusz Kantyk jednak dość precyzyjnie wskazał, dokąd trzeba się kierować. Po chwili Edling dostrzegł dom zarządcy ośrodka, a&nbsp;zaraz potem światło w&nbsp;jednym z&nbsp;pokojów.</p>
			<p class="calibre9">Z trudem pokonał ostatnie metry i&nbsp;otworzywszy drzwi, wpadł do środka.</p>
			<p class="calibre9">&ndash;	Jezu!&nbsp;&ndash; rzuciła Drejer.&nbsp;&ndash; Co pan…</p>
			<p class="calibre9">Zasadniczo nie musiała kończyć. Był całkowicie przemoczony, miał wrażenie, że przez tę krótką chwilę nawet jego bielizna przesiąkła deszczem.</p>
			<p class="calibre9">Rozejrzał się niepewnie.</p>
			<p class="calibre9">&ndash;	Co pan tu robi?</p>
			<p class="calibre9">&ndash;	Przyszedłem.</p>
			<p class="calibre9">&ndash;	Widzę&nbsp;&ndash; odparła ostro Beata.&nbsp;&ndash; Tylko nie rozumiem po co.</p>
			<p class="calibre9">&ndash;	Zamierzałem pani pomóc.</p>
			<p class="calibre9">&ndash;	W&nbsp;czym?</p>
			<p class="calibre9">&ndash;	W&nbsp;poradzeniu sobie z&nbsp;niebezpieczeństwem.</p>
			<p class="calibre9">Drejer otworzyła usta, ale zamiast odpowiedzieć, wymownie potoczyła wzrokiem po pomieszczeniu.</p>
			<p class="calibre9">&ndash;	W&nbsp;takim razie powinien się pan zabierać do dzieła.</p>
			<p class="calibre9">&ndash;	Cóż…</p>
			<p class="calibre9">&ndash;	Może te świece trzeba ugasić?&nbsp;&ndash; rzuciła, wskazując stół.</p>
			<p class="calibre9">Stał na nim trzyramienny świecznik, dzięki któremu ciemność nieco ustąpiła. I&nbsp;jeśli by rzeczywiście cokolwiek mogło tu spowodować zagrożenie, to chyba należałoby wskazać na niego.</p>
			<p class="calibre9">Beata czekała.</p>
			<p class="calibre9">&ndash;	Są tu jakieś ręczniki?&nbsp;&ndash; spytał Edling.</p>
			<p class="calibre9">&ndash;	Są.</p>
			<p class="calibre9">&ndash;	Mógłbym skorzystać?</p>
			<p class="calibre9">&ndash;	Mnie proszę nie pytać, jestem w&nbsp;gościach.</p>
			<p class="calibre9">&ndash;	Gospodarza brak?</p>
			<p class="calibre9">&ndash;	Brak&nbsp;&ndash; odparła Drejer i&nbsp;nieco spoważniała.</p>
			<p class="calibre9">Zrelacjonowała mu, że radio było włączone, a&nbsp;herbata jeszcze lekko ciepła, kiedy tu weszła. Przedstawiła mu też wszystko to, co usłyszała na antenie lokalnej rozgłośni. Gerard w&nbsp;odpowiedzi tylko się skrzywił.</p>
			<p class="calibre9">&ndash;	Ten prokurator z&nbsp;Pomorza skontaktował się ze służbami?&nbsp;&ndash; spytała Beata.</p>
			<p class="calibre9">&ndash;	Owszem.</p>
			<p class="calibre9">&ndash;	I?</p>
			<p class="calibre9">&ndash;	Powiedzieli, że nie ma sposobu, by ktokolwiek się tu dostał&nbsp;&ndash; odparł Edling.&nbsp;&ndash; Gdzie są te ręczniki?</p>
			<p class="calibre9">Drejer wskazała mu jedną z&nbsp;szaf w&nbsp;przedpokoju.</p>
			<p class="calibre9">&ndash;	Na piechotę nie przejdą, śmigłowiec przy takiej pogodzie nawet się nie poderwie, a&nbsp;droga, jak sama pani zauważyła, jest całkowicie nieprzejezdna.</p>
			<p class="calibre9">Znalazłszy ręcznik, Gerard zaczął wycierać twarz i&nbsp;włosy.</p>
			<p class="calibre9">&ndash;	Chce pan coś na przebranie?</p>
			<p class="calibre9">&ndash;	Wytrzymam.</p>
			<p class="calibre9">&ndash;	A&nbsp;jakiś ciężki sprzęt?&nbsp;&ndash; spytała. </p>
			<p class="calibre9">&ndash;	Również mi niepotrzebny.</p>
			<p class="calibre9">Beata bezradnie uniosła wzrok.</p>
			<p class="calibre9">&ndash;	Mam na myśli, czy policja nie może wysłać czegoś, co będzie w&nbsp;stanie przejechać? To znaczy… co będzie zdolne przejechać?</p>
			<p class="calibre9">&ndash;	„Być w&nbsp;stanie” to poprawny zwrot.</p>
			<p class="calibre9">&ndash;	A&nbsp;nie kalka z&nbsp;rosyjskiego czy niemieckiego?</p>
			<p class="calibre9">&ndash;	Nie&nbsp;&ndash; odparł Edling, wycierając kark.&nbsp;&ndash; Doceniam ostrożność, ale sformułowanie to występuje w&nbsp;języku polskim tak długo, że nie można mu przypisać obcego rodowodu. Choć istotnie niektórzy mylnie to robią.</p>
			<p class="calibre9">&ndash;	Super.</p>
			<p class="calibre9">Gerard przełożył ręcznik przez kark i&nbsp;zerknął na Drejer.</p>
			<p class="calibre9">&ndash;	Tutejsza policja nie ma niczego takiego&nbsp;&ndash; podjął.&nbsp;&ndash; Polecili zabezpieczyć wszelki materiał dowodowy, a&nbsp;potem czekać, aż sytuacja pogodowa się poprawi.</p>
			<p class="calibre9">&ndash;	Czyli do rana, jeśli wierzyć radiu.</p>
			<p class="calibre9">Edling skinął głową i&nbsp;przewiesił ręcznik przez kark.</p>
			<p class="calibre9">&ndash;	Znajdę panu jakąś koszulkę chociaż.</p>
			<p class="calibre9">&ndash;	Nie trzeba.</p>
			<p class="calibre9">&ndash;	To nastawię wody na herbatę.</p>
			<p class="calibre9">&ndash;	Dziękuję, nie ma potrzeby.</p>
			<p class="calibre9">&ndash;	Jest pan cały przemoknięty.</p>
			<p class="calibre9">&ndash;	Polemizować nie będę&nbsp;&ndash; odparł szybko Gerard i&nbsp;ponownie otaksował pokój.&nbsp;&ndash; Żadnych śladów świadczących o&nbsp;tym, co się stało?</p>
			<p class="calibre9">&ndash;	Pewne są.</p>
			<p class="calibre9">&ndash;	To znaczy?</p>
			<p class="calibre9">Beata uniosła rękę i&nbsp;wskazała kilka wieszaków przy drzwiach, na których wedle wszelkiego prawdopodobieństwa powinna wisieć przynajmniej kurtka.</p>
			<p class="calibre9">&ndash;	Gospodarz ewidentnie miał więcej oleju w&nbsp;głowie niż pan.</p>
			<p class="calibre9">&ndash;	Spieszyłem się.</p>
			<p class="calibre9">Drejer mruknęła z&nbsp;rezerwą.</p>
			<p class="calibre9">&ndash;	W&nbsp;każdym razie wygląda na to, że zarządca ośrodka wyszedł stąd z&nbsp;własnej woli, inaczej nie fatygowałby się o&nbsp;zabranie kurtki. I&nbsp;miał zamiar zaraz wrócić, stąd nie wyłączył radia ani światła.</p>
			<p class="calibre9">&ndash;	Na to wygląda&nbsp;&ndash; potwierdził Edling.</p>
			<p class="calibre9">&ndash;	Myślę, że stało się to jakieś pół godziny temu.</p>
			<p class="calibre9">&ndash;	Więc zarazem pół godziny po tym, jak odnaleźliśmy ciało chłopaka.</p>
			<p class="calibre9">&ndash;	I&nbsp;w&nbsp;rezultacie jakieś półtorej po zabójstwie.</p>
			<p class="calibre9">Edling czuł, że przemoknięte ubranie zaczyna mu ciążyć i&nbsp;wychładzać ciało, ale nie miał zamiaru się tym przejmować. Lepszy mokry garnitur niż suchy T-shirt, skwitował w&nbsp;duchu, po czym uznał, że mogłoby to stać się jego mottem.</p>
			<p class="calibre9">Otrzepał krawat z&nbsp;kropel deszczu.</p>
			<p class="calibre9">&ndash;	Znalazła pani klucze?</p>
			<p class="calibre9">&ndash;	Klucze?</p>
			<p class="calibre9">&ndash;	Do pokojów i&nbsp;innych pomieszczeń w&nbsp;hotelu.</p>
			<p class="calibre9">&ndash;	Zdążyłam raptem znaleźć świece&nbsp;&ndash; odparła Beata.&nbsp;&ndash; A&nbsp;potem wpadł pan tutaj jak stado bizonów na amerykańską prerię.</p>
			<p class="calibre9">&ndash;	Barwna analogia.</p>
			<p class="calibre9">&ndash;	Dziękuję.</p>
			<p class="calibre9">&ndash;	To może poszukajmy razem.</p>
			<p class="calibre9">Drejer skinęła głową, a&nbsp;następnie oboje zabrali się do roboty. Nie trwało długo, nim namierzyli skrzynkę, w&nbsp;której gospodarz trzymał to, co było im potrzebne. Zabrali klucze do wszystkich pokojów w&nbsp;Wodniku i&nbsp;latarkę, po czym Edling skorzystał z&nbsp;płaszcza, który wisiał w&nbsp;niewielkiej garderobie.</p>
			<p class="calibre9">&ndash;	I&nbsp;tak będzie musiał się pan przebrać.</p>
			<p class="calibre9">&ndash;	Co nie znaczy, że chcę dodatkowo zmoknąć.</p>
			<p class="calibre9">&ndash;	Ma pan w&nbsp;ogóle jakieś ciuchy na zmianę?</p>
			<p class="calibre9">&ndash;	Czemu pani pyta?</p>
			<p class="calibre9">&ndash;	Tak tylko.</p>
			<p class="calibre9">&ndash;	Spodziewa się pani, że dysponuję tylko jednym garniturem?</p>
			<p class="calibre9">&ndash;	Takie głosy chodzą.</p>
			<p class="calibre9">&ndash;	Gdzie?</p>
			<p class="calibre9">&ndash;	Właściwie nigdzie. Proszę zapomnieć, że w&nbsp;ogóle o&nbsp;tym wspomniałam.</p>
			<p class="calibre9">&ndash;	Wydaje mi się, że to będzie raczej trudne.</p>
			<p class="calibre9">Wzruszyła niewinnie ramionami, po czym skierowała się ku drzwiom. Edling odprowadził ją wzrokiem, chwaląc w&nbsp;duchu za zachowanie. Właśnie w&nbsp;takich momentach potwierdzała, że nadaje się do tej roboty.</p>
			<p class="calibre9">Jej immanentną częścią było spuszczanie powietrza. Szukanie wentyli bezpieczeństwa. Ten, kto nie umiał ich odnaleźć, częstokroć albo się załamywał, albo odchodził z&nbsp;prokuratury.</p>
			<p class="calibre9">Beata miała do tego naturalną smykałkę. Potrafiła odciąć się od śmierci, traktować ją nie jako ludzką tragedię, ale przyczynę zgonu, którą należy ustalić. I&nbsp;dzięki temu stworzyć warunki do rozluźnienia atmosfery.</p>
			<p class="calibre9">Oprócz tego miała też trochę racji. Gerard nieraz słyszał opinie, jakoby w&nbsp;jego szafie wisiał tylko jeden garnitur.</p>
			<p class="calibre9">Przejście z&nbsp;powrotem do hotelu zajęło im nieco więcej czasu niż dotarcie do budynku gospodarza, parli bowiem pod wiatr, smagani kolejnymi silnymi porywami. Osłaniając się i&nbsp;zataczając, w&nbsp;końcu dotarli do celu. Zamknęli za sobą drzwi, z&nbsp;trudem łapiąc oddech.</p>
			<p class="calibre9">W korytarzu czekała na nich już cała grupa.</p>
			<p class="calibre9">&ndash;	Pan zwariował?&nbsp;&ndash; rzucił profiler z&nbsp;Krakowa.</p>
			<p class="calibre9">O ile Edling zdążył się zorientować, to ten człowiek był mu najmniej przychylny.</p>
			<p class="calibre9">&ndash;	Wychodzi pan bez słowa, zostawia telefon, nie bierze nawet żadnej kurtki?</p>
			<p class="calibre9">&ndash;	Nie miałem czasu.</p>
			<p class="calibre9">Gerard zrzucił płaszcz, a&nbsp;potem bezowocnie starał się strzepnąć wodę z&nbsp;reszty ubrania. Drejer tylko pokręciła głową.</p>
			<p class="calibre9">&ndash;	I&nbsp;wygląda na to, że mamy kolejny problem&nbsp;&ndash; dodał Edling.</p>
			<p class="calibre9">&ndash;	To znaczy?&nbsp;&ndash; rzuciła kryminolożka.</p>
			<p class="calibre9">&ndash;	Zarządca ośrodka zniknął.</p>
			<p class="calibre9">&ndash;	Jak to zniknął?</p>
			<p class="calibre9">&ndash;	Wyszedł i&nbsp;nie wrócił.</p>
			<p class="calibre9">Kątem oka Edling złowił uśmiech na twarzy Beaty, w&nbsp;porę jednak się zmitygował. Korzystanie z&nbsp;wentyli bezpieczeństwa miało sens, kiedy byli tylko we dwoje, teraz musieli zaprezentować się jako ci, którzy mają choćby znikomą kontrolę nad sytuacją.</p>
			<p class="calibre9">Nie musiał sygnalizować tego Drejer, sama przeszła w&nbsp;tryb urzędowy, referując reszcie szczegóły.</p>
			<p class="calibre9">&ndash;	Niech mnie chuj…&nbsp;&ndash; podsumował prokurator z&nbsp;Gdańska, kiedy skończyła.&nbsp;&ndash; Co tu się dzieje?</p>
			<p class="calibre9">Dobre pytanie, uznał w&nbsp;duchu Edling, po czym zaczął rozdzielać klucze pomiędzy zebranych.</p>
			<p class="calibre9">&ndash;	Sprawdźmy pokoje&nbsp;&ndash; zasugerował.&nbsp;&ndash; Chodźmy dwójkami, by nie było żadnych podejrzeń co do kogokolwiek.</p>
			<p class="calibre9">&ndash;	W&nbsp;takim razie wy się rozdzielacie&nbsp;&ndash; mruknął profiler.</p>
			<p class="calibre9">&ndash;	Słucham?</p>
			<p class="calibre9">&ndash;	Pan i&nbsp;pana podwładna.</p>
			<p class="calibre9">&ndash;	Ach, rozumiem. Oczywiście, tak będzie najsensowniej.</p>
			<p class="calibre9">&ndash;	A&nbsp;ja pójdę z&nbsp;panem.</p>
			<p class="calibre9">Edling nie zaprotestował, przeciwnie&nbsp;&ndash; chętnie skorzystał z&nbsp;okazji, by ocenić, z&nbsp;kim w&nbsp;istocie ma do czynienia. Tuż po tym, jak przebrał się w&nbsp;suchy garnitur, nawiązał z&nbsp;profilerem coś na kształt rozmowy.</p>
			<p class="calibre9">Dowiedział się, że mężczyzna nazywa się Wincent Rojewicz, nie jest członkiem żadnych służb, ale od czasu do czasu współpracuje z&nbsp;krakowską policją z&nbsp;ramienia Instytutu Ekspertyz Sądowych. Sam doszkala się z&nbsp;zakresu czytania mowy ciała, ale stara się nie wychylać ze swoją wiedzą.</p>
			<p class="calibre9">&ndash;	Dlaczego nie?&nbsp;&ndash; zapytał Gerard, wciąż musząc ciągnąć go za język.</p>
			<p class="calibre9">&ndash;	Wie pan, jak nas traktują mundurowi.</p>
			<p class="calibre9">&ndash;	Niezupełnie.</p>
			<p class="calibre9">&ndash;	Uważają profilerów za szarlatanów. W&nbsp;najlepszym wypadku biorą nas za jarmarcznych jasnowidzów, zwykłych kuglarzy.</p>
			<p class="calibre9">&ndash;	A&nbsp;w&nbsp;najgorszym?</p>
			<p class="calibre9">&ndash;	Za pojebusów.</p>
			<p class="calibre9">Edling nie sądził, by konieczne było kalanie języka, ale się nie odezwał. Grunt, że Wincent Rojewicz zaczął mówić i&nbsp;odkrył choć kilka kart. Zaczęli sprawdzać kolejny pokój, choć już na pierwszy rzut oka dało się stwierdzić, że nikogo w&nbsp;nim nie było.</p>
			<p class="calibre9">&ndash;	Zajmuje się pan u&nbsp;Sehna także kryminalistyką?</p>
			<p class="calibre9">&ndash;	Dlaczego?</p>
			<p class="calibre9">&ndash;	Zakładam, że…</p>
			<p class="calibre9">&ndash;	Nie wszyscy są tam stricte od tego&nbsp;&ndash; wpadł mu w&nbsp;słowo profiler.</p>
			<p class="calibre9">Gerard z&nbsp;godnością przełknął kolejną gorzką pigułkę.</p>
			<p class="calibre9">&ndash;	Sporządza się u&nbsp;nas ekspertyzy z&nbsp;wielu dziedzin. Choćby w&nbsp;zakresie farmacji, filologii, psychologii, nawet akustyki&nbsp;&ndash; dodał Rojewicz.&nbsp;&ndash; Ja uczestniczę w&nbsp;tworzeniu profili psychofizycznych sprawców.</p>
			<p class="calibre9">&ndash;	Rozumiem.</p>
			<p class="calibre9">&ndash;	Dlaczego pan pyta?</p>
			<p class="calibre9">&ndash;	Bo mamy na górze zwłoki, na które powinien spojrzeć kryminalistyk.</p>
			<p class="calibre9">&ndash;	Ja w&nbsp;tym nie pomogę.</p>
			<p class="calibre9">Sprawdzili pokój, a&nbsp;potem przenieśli się do kolejnego. Wciąż nie natrafili ani na otwarte okno, ani na wodę, ani choćby na mokry ręcznik. Rojewicz milczał, przez większość czasu ignorując Edlinga. Odezwał się dopiero, kiedy dotarli do trzeciego pokoju.</p>
			<p class="calibre9">&ndash;	Co pan sądzi?&nbsp;&ndash; rzucił oschle.</p>
			<p class="calibre9">&ndash;	Na temat?</p>
			<p class="calibre9">Wincent posłał mu krótkie, pełne dezaprobaty spojrzenie.</p>
			<p class="calibre9">&ndash;	Tego, co się stało&nbsp;&ndash; mruknął.&nbsp;&ndash; Ma pan jakąś hipotezę?</p>
			<p class="calibre9">&ndash;	W&nbsp;tej chwili nie.</p>
			<p class="calibre9">Rojewicz sprawdził okno, westchnął bezsilnie, a&nbsp;potem obrócił się w&nbsp;kierunku drzwi. Podszedł do nich, po czym głośno je zatrzasnął.</p>
			<p class="calibre9">Gerard uniósł brwi.</p>
			<p class="calibre9">&ndash;	Co pan robi?</p>
			<p class="calibre9">&ndash;	Sprawdzam coś.</p>
			<p class="calibre9">Zasunął rygiel, co wymagało nieco siły, mechanizm bowiem od dawna powinien zostać potraktowany smarem.</p>
			<p class="calibre9">&ndash;	Hm.</p>
			<p class="calibre9">&ndash;	Hm?&nbsp;&ndash; powtórzył po nim Edling.</p>
			<p class="calibre9">&ndash;	Tego naprawdę nie da się otworzyć od zewnątrz.</p>
			<p class="calibre9">&ndash;	Tak, już to ustaliliśmy.</p>
			<p class="calibre9">&ndash;	W&nbsp;takim razie którędy wyszedł morderca?</p>
			<p class="calibre9">Podczas gdy Rojewicz toczył wzrokiem po pokoju, Gerard starał się skupić na analizie jego mowy ciała. Robił to w&nbsp;stosunku do pozostałych uczestników konferencji właściwie od samego początku, ale niczego przydatnego nie odnotował. W&nbsp;przypadku Wincenta również.</p>
			<p class="calibre9">Wszyscy zdawali się realnie zszokowani i&nbsp;bezradni.</p>
			<p class="calibre9">&ndash;	Przecież nie rozpłynął się w&nbsp;powietrzu&nbsp;&ndash; burknął Rojewicz.</p>
			<p class="calibre9">Edling nie odpowiedział, uznając, że szkoda czasu na pustosłowie. Szczególnie że miał teraz okazję, by ustalić to i&nbsp;owo na temat swojego towarzysza.</p>
			<p class="calibre9">&ndash;	Problem „jak” jest w&nbsp;tej chwili nie do rozwiązania&nbsp;&ndash; podjął.&nbsp;&ndash; Należałoby więc zająć się  kwestią „dlaczego”.</p>
			<p class="calibre9">&ndash;	Tak, to prawda.</p>
			<p class="calibre9">&ndash;	Zatem jaką motywację mógłby mieć ktoś z&nbsp;nas, by odebrać życie chłopakowi?</p>
			<p class="calibre9">&ndash;	Żadną.</p>
			<p class="calibre9">Wincent wzruszył ramionami, jakby czuł, że musi w&nbsp;ten sposób wzmocnić przekaz.</p>
			<p class="calibre9">&ndash;	Twierdzi pan, że…</p>
			<p class="calibre9">&ndash;	Twierdzę, że chłopak nie był celem ataku&nbsp;&ndash; uciął Rojewicz.</p>
			<p class="calibre9">&ndash;	Musi pan ustawicznie wpadać mi w&nbsp;słowo?</p>
			<p class="calibre9">Krakowski profiler zdawał się nie rozumieć, w&nbsp;czym problem, i&nbsp;szybko wrócił do przerwanego toku myśli.</p>
			<p class="calibre9">&ndash;	Wydaje się oczywiste, że sprawca chciał uderzyć nie w&nbsp;dziecko, ale w&nbsp;rodziców. To oni byli prawdziwym celem.</p>
			<p class="calibre9">&ndash;	Niewykluczone&nbsp;&ndash; przyznał Edling.</p>
			<p class="calibre9">&ndash;	Raczej wysoce prawdopodobne.</p>
			<p class="calibre9">&ndash;	W&nbsp;takim razie należałoby ustalić, czy którekolwiek z&nbsp;nas miało z&nbsp;państwem Kantykami styczność.</p>
			<p class="calibre9">&ndash;	Mhm.</p>
			<p class="calibre9">&ndash;	Pan miał?</p>
			<p class="calibre9">Wiele osób parających się innym fachem poczułoby się urażonych tym pytaniem. Rojewicz jednak doskonale zdawał sobie sprawę z&nbsp;tego, że musi ono paść wobec każdego z&nbsp;uczestników.</p>
			<p class="calibre9">&ndash;	Nie&nbsp;&ndash; odparł.&nbsp;&ndash; Słyszałem o&nbsp;Kantyku, o&nbsp;tym, że szkolił się w&nbsp;Londynie, że ma rzetelną wiedzę na temat czytania mowy ciała. Ale nigdy wcześniej nie uczestniczyłem w&nbsp;żadnym z&nbsp;jego szkoleń, po raz pierwszy spotkałem go wczoraj.</p>
			<p class="calibre9">&ndash;	A&nbsp;jeśli chodzi o&nbsp;jego żonę?</p>
			<p class="calibre9">&ndash;	Nie miałem z&nbsp;nią żadnej styczności.</p>
			<p class="calibre9">Gerard przyjął to skinieniem głowy, spodziewając się, że w&nbsp;rewanżu padną pod jego adresem podobne pytania. Zamiast tego Wincent otworzył drzwi i&nbsp;zasugerował, by kontynuowali sprawdzanie pokojów.</p>
			<p class="calibre9">&ndash;	Nie zamierza mnie pan przepytać na podobną okoliczność?</p>
			<p class="calibre9">&ndash;	Nie.</p>
			<p class="calibre9">&ndash;	Z&nbsp;jakiego powodu?</p>
			<p class="calibre9">&ndash;	Bo jest pan świetnym kłamcą.</p>
			<p class="calibre9">W pierwszej chwili wzbudziło to w&nbsp;Edlingu chęć protestu, zaraz jednak nadeszła refleksja, że rozmówca ma rację. Latami starał się przekonywać samego siebie, że jest inaczej&nbsp;&ndash; gdyby jednak ujawnić Brygidzie wszystkie jego romanse, z&nbsp;pewnością powiedziałaby dokładnie to, co profiler.</p>
			<p class="calibre9">&ndash;	Dzięki czemu pan to stwierdził?&nbsp;&ndash; rzucił neutralnym tonem Gerard.</p>
			<p class="calibre9">&ndash;	Dzięki zwykłej obserwacji.</p>
			<p class="calibre9">Edling otworzył kolejny pokój, nim jednak zdążył dać krok w&nbsp;przód, do środka wszedł Rojewicz.</p>
			<p class="calibre9">&ndash;	Sprawnie zataił pan pewien fakt i&nbsp;nadal nie zająknął się o&nbsp;nim słowem, mimo że poruszamy ten temat.</p>
			<p class="calibre9">&ndash;	Jaki fakt?</p>
			<p class="calibre9">Wincent sprawdził okno. Zamknięte. Potem obejrzał się przez ramię na Edlinga.</p>
			<p class="calibre9">&ndash;	W&nbsp;sprawie pańskiej podwładnej.</p>
			<p class="calibre9">&ndash;	A&nbsp;konkretnie?</p>
			<p class="calibre9">&ndash;	Konkretnie, no cóż… Rozważa pan ze mną, kto miał wcześniejszy kontakt z&nbsp;Kantykiem, i&nbsp;w żaden sposób nie daje pan po sobie poznać, że odpowiedź na to pytanie zna Beata Drejer.</p>
			<p class="calibre9">Gerard zatrzymał się na środku pokoju i&nbsp;zmierzył profilera wzrokiem.</p>
			<p class="calibre9">&ndash;	A&nbsp;może pan o&nbsp;tym nie wiedział?</p>
			<p class="calibre9">Edling istotnie nie miał o&nbsp;tym pojęcia, nie był zresztą gotów dać wiary słowom, których nie dało się poprzeć dowodami. Nie kiedy chodziło o&nbsp;Drejer. Zrobił krok w&nbsp;stronę Rojewicza, a&nbsp;potem zatrzymał się przed nim.</p>
			<p class="calibre9">&ndash;	Skąd taki pomysł?&nbsp;&ndash; rzucił.</p>
			<p class="calibre9">&ndash;	Ciekawe…</p>
			<p class="calibre9">&ndash;	Co takiego?</p>
			<p class="calibre9">&ndash;	Zależy panu na niej. Bardziej niż na zwykłej podwładnej.</p>
			<p class="calibre9">&ndash;	Proszę odpowiedzieć na pytanie.</p>
			<p class="calibre9">Wincent posłał mu krótki, sztuczny i&nbsp;wyniosły uśmiech, a&nbsp;potem skierował się do łazienki. Tutaj także nie było niczego, co zostałoby użyte do wytarcia ewentualnej wody.</p>
			<p class="calibre9">&ndash;	Spytałem Kantyka o&nbsp;to, czy którakolwiek z&nbsp;obecnych w&nbsp;Wodniku osób była już kiedyś na jego szkoleniu&nbsp;&ndash; rzucił.&nbsp;&ndash; Odparł, że tak. Prokuratorka z&nbsp;Opola.</p>
			

</section>
</div>


<div class="redakcyjna" id="calibre_link-4">
<section type="chapter" role="doc-chapter" class="calibre"><figure class="img"><img alt="" role="presentation" src="images/000000.jpg" class="calibre7" /></figure>
 <h1 id="calibre_link-13" class="calibre8">Rozdział drugi</h1>
			<p class="rok">2026 rok</p>
			<h2 class="sigil_not_in_toc">1</h2>
			<p class="miejsce">ul. Kościuszki, Opole</p>
			<p class="styl">Noce były niespokojne, a&nbsp;poranki krótkie. Po każdym przebudzeniu Małgorzata Rosa tylko przez kilka sekund mogła cieszyć się błogością czystego umysłu i&nbsp;chwytać powidoki snów, które stanowiły wytchnienie od rzeczywistości. Zaraz potem ta zwalała się na nią z&nbsp;całą mocą.</p>
			<p class="calibre9">Wszystko, co się stało, przygniatało ją tak, że z&nbsp;coraz większym trudem wstawała z&nbsp;łóżka. Wielokrotnie w&nbsp;ciągu tygodnia gotowa była w&nbsp;nim zostać, olać pracę, olać cały świat. Po prostu leżeć i&nbsp;udawać, że nie istnieje.</p>
			<p class="calibre9">Ani razu sobie na to nie pozwoliła, świadoma, że byłby to krok postawiony na jednokierunkowej drodze.</p>
			<p class="calibre9">Odrzuciła kołdrę, jakby ta czymś jej zawiniła, potem poszła do łazienki i&nbsp;zaczęła przygotowywać się do kolejnego dnia. Kolejnego dnia wypełnionego smutkiem, brakiem i&nbsp;uporczywymi myślami. Kolejnego dnia pozbawionego osoby, która powinna jej towarzyszyć.</p>
			<p class="calibre9">Nie chciała myśleć o&nbsp;tym, ile czasu minęło, odkąd ostatnim razem widziała Gerarda Edlinga, od kiedy ostatnim razem z&nbsp;nim rozmawiała, od kiedy ostatnim razem mogła go pocałować. Wydawało się to kilkoma wiecznościami.</p>
			<p class="calibre9">Zbierała się do wyjścia w&nbsp;ciszy, zastanawiając się, czy wypić kawę w&nbsp;domu, czy wziąć na wynos z&nbsp;kawiarni po drugiej stronie ulicy. Lokal o&nbsp;wymownej nazwie Tutaj zaopatrywał ją właściwie codziennie, ale americano kosztowała trzynaście złotych&nbsp;&ndash; niby nic, a&nbsp;jednak sporo, szczególnie gdy pomnożyć to przez liczbę dni w&nbsp;roku. Wychodziło prawie pięć tysięcy. A&nbsp;jeśli dodać do tego coś na ząb, to…</p>
			<p class="calibre9">Gocha urwała tok myśli, gdy otworzyła drzwi. Na wycieraczce ktoś postawił niewielki karton.</p>
			<p class="calibre9">Kurier o&nbsp;tej porze? Nie, raczej nie, wiedziała doskonale, że zjawiają się później, kiedy ona jest już w&nbsp;redakcji „Głosu Obywatelskiego”. Ten z&nbsp;DPD, miły gość, zostawiał paczki pod drzwiami, pozostali jednak zazwyczaj byli temu niechętni.</p>
			<p class="calibre9">Rosa rozejrzała się, dochodząc do wniosku, że może wczoraj jakieś zamówienie trafiło do jednego z&nbsp;sąsiadów i&nbsp;ten wieczorem podrzucił je pod jej drzwi.</p>
			<p class="calibre9">Pochyliła się i&nbsp;zamarła.</p>
			<p class="calibre9">Na paczce nie było żadnego kodu kreskowego, żadnej naklejki charakterystycznej dla firm kurierskich. Zamiast nich widniał na niej napis wykonany czarnym markerem.</p>
			<p class="calibre9">„Beata Drejer</p>
			<p class="calibre9">Krynica Morska</p>
			<p class="calibre9">2006 rok”.</p>
			<h2 class="sigil_not_in_toc">2</h2>
			<p class="miejsce">Plac Wolności, Opole</p>
			<p class="styl">Jeszcze niedawno Rosa nie zwracała uwagi na ceny w&nbsp;menu, kiedy przychodziła dobrze zjeść. Od kiedy jednak zrezygnowała z&nbsp;pracy w&nbsp;warszawskiej centrali NSI i&nbsp;wróciła na etat do opolskiego „Głosu Obywatelskiego”, sytuacja nieco się zmieniła&nbsp;&ndash; musiała wynająć tu mieszkanie i&nbsp;wciąż opłacać to w&nbsp;stolicy.</p>
			<p class="calibre9">Zamówiła bałkański klasyk, burek sa sirom, czyli zawijane ciasto filo, nadziewane serem. Być może powinna poczekać na osobę, z&nbsp;którą miała się tu spotkać, czas wypieku wynosił jednak ponad pół godziny, a&nbsp;ona przyszła głodna.</p>
			<p class="calibre9">Rosa stuknęła palcem w&nbsp;leżący na stole telefon. Jej znajoma powinna się już zjawić. Nie zwykła się spóźniać, przynajmniej nie w&nbsp;czasach, kiedy widywały się w&nbsp;Warszawie.</p>
			<p class="calibre9">Gośka spędziła tam rok, pracowała jak opętana i&nbsp;była na najlepszej drodze ku temu, by dostać własny program na antenie NSI. Miał nazywać się „Rekonesans”, być jedną z&nbsp;tych głośnych produkcji, które łączą dziennikarstwo śledcze z&nbsp;działalnością interwencyjną.</p>
			<p class="calibre9">Wszystko się posypało, kiedy wróciła do Opola, by nakręcić materiał na temat sprawy Laury Nowosielskiej, zaginionej dziewczyny, której tutejsza prokuratura niegdyś wyrządziła krzywdę. Umorzono wówczas postępowanie w&nbsp;sprawie gwałtu zgłoszonego przez pokrzywdzoną, a&nbsp;ona była przekonana, że stał za tym Gerard Edling.</p>
			<p class="calibre9">To, co stało się później, zakończyło się horrorem.</p>
			<p class="calibre9">Laura, jak się okazało, córka lokalnego mafiosa, wykorzystała swoje koneksje, by zemścić się na Gerardzie. Doprowadziła do porwania jego syna i&nbsp;postawienia Edlingowi ultimatum.</p>
			<p class="calibre9">By ocalić syna, musiał stanąć na szczycie Wieży Piastowskiej, włączyć sprzęt do transmisji, który Laura tam umieściła, a&nbsp;potem zdecydować, czy jest gotów oddać życie.</p>
			<p class="calibre9">Gocha stała na dole, patrząc, jak niegdyś najważniejszy dla niej mężczyzna zatrzymuje się na skraju wieży. Jak zerka w&nbsp;dół, świadomy, że nie ma innego wyjścia, że musi popełnić samobójstwo, by uratować Emila.</p>
			<p class="calibre9">Wystarczył krok.</p>
			<p class="calibre9">Krok, który Gerard postawił.</p>
			<p class="calibre9">Rosa zamknęła oczy i&nbsp;głośno wypuściła powietrze z&nbsp;płuc. Nie chciała wracać do tamtych chwil, nie chciała przeżywać tego na nowo.</p>
			<p class="calibre9">Wiedziała jednak, że to wszystko będzie musiała opisać osobie, która zaraz miała się tutaj zjawić. Po to przyjechała do Opola. Była dla Gochy ostatnią deską ratunku.</p>
			<p class="calibre9">Danie pojawiło się na stole, rozmówczyni jednak wciąż nie dotarła. Ledwo Rosa zaczęła jeść, zobaczyła, że na ekranie komórki wyskoczył esemes. Od razu ją uniosła i&nbsp;przeczytała wiadomość na podglądzie.</p>
			<p class="calibre9">„Do chuja Wacława, jak w&nbsp;tak małym mieście mogą być tak duże korki? Za 10 minut będę”.</p>
			<p class="calibre9">Gocha odłożyła telefon i&nbsp;starała skupić się na jedzeniu. Myśli jednak meandrowały, a&nbsp;słowa powitania dla znajomej dziennikarki gorączkowo układały się w&nbsp;umyśle. Ani się obejrzała, zjadła połowę ciasta.</p>
			<p class="calibre9">Sandra Szpila weszła do restauracji zaraz potem. Legendarna wydawczyni szeregu programów, w&nbsp;których naświetlano grzechy polityków, niedostatki demokracji i&nbsp;patologie wymiaru sprawiedliwości, od razu wypatrzyła Rosę. Uniosła rękę i&nbsp;skierowała się do jej stolika.</p>
			<p class="calibre9">Objęły się, po czym Sandra zerknęła na wpół zjedzone danie.</p>
			<p class="calibre9">&ndash;	Świetnie, że poczekałaś.</p>
			<p class="calibre9">&ndash;	Próbowałam.</p>
			<p class="calibre9">Szpila skwitowała to wymownym prychnięciem, a&nbsp;potem zajęła miejsce po drugiej stronie stołu. Nie należała do ludzi, którzy rozpoczynają podobne spotkania od zapewnień, że dobrze się widzieć po takim czasie, tudzież pytań: co u&nbsp;ciebie, jak to, jak tamto.</p>
			<p class="calibre9">&ndash;	Co to w&nbsp;ogóle jest?&nbsp;&ndash; rzuciła.</p>
			<p class="calibre9">&ndash;	Burek.</p>
			<p class="calibre9">&ndash;	Nie wygląda.</p>
			<p class="calibre9">&ndash;	Takie danie z&nbsp;ciasta filo, w&nbsp;środku z&nbsp;serem.</p>
			<p class="calibre9">&ndash;	Co za ciasto?</p>
			<p class="calibre9">&ndash;	Jak francuskie.</p>
			<p class="calibre9">&ndash;	To nie można było powiedzieć, że francuskie?</p>
			<p class="calibre9">Sandra powiodła wzrokiem dookoła, ale nikt z&nbsp;obsługi nie zainteresował się nowo przybyłą. W&nbsp;Warszawie pewnie byłoby inaczej, przeszło przez myśl Gośce. Co prawda Szpila przez całą swoją karierę unikała kamer jak ognia i&nbsp;zawsze działała zza kulis, niedawno jednak musiała wystąpić w&nbsp;głośnej relacji na żywo, którą wszyscy widzowie NSI doskonale pamiętali.</p>
			<p class="calibre9">Wiele dzieliło ją od statusu celebrytki, ale była znana na mieście. Wejście do knajpy w&nbsp;centrum z&nbsp;pewnością nie pozostałoby niezauważone, szczególnie że Sandra rzucała się w&nbsp;oczy. Chuda jak szkapa, z&nbsp;siwymi włosami, mogła uchodzić za dużo starszą, niż by to wynikało z&nbsp;jej zachowania, słownictwa czy energii.</p>
			<p class="calibre9">&ndash;	Odkroić ci kawałek?&nbsp;&ndash; rzuciła Gocha.</p>
			<p class="calibre9">&ndash;	Nie trzeba. Mów lepiej, po co się tu fatygowałam.</p>
			<p class="calibre9">Rosa odsunęła talerz, uznając, że w&nbsp;najbliższym czasie nie będzie miała okazji choćby przegryźć. Nabrała głęboko tchu i&nbsp;zaczęła mówić. O&nbsp;tym, jak wróciła do Opola, co spotkało Laurę, kto był w&nbsp;to zaangażowany, czym to poskutkowało i&nbsp;w jakiej sytuacji postawiło Gerarda Edlinga.</p>
			<p class="calibre9">Szpila słuchała jak nie ona. Nie zadawała pytań, nie nagrywała, nawet nie notowała. Poruszyła się na dobrą sprawę dopiero, kiedy zjawiła się kelnerka, a&nbsp;ona poprosiła o&nbsp;„tego samego burka co koleżanka”.</p>
			<p class="calibre9">Potem na powrót skupiła się na słowach Rosy.</p>
			<p class="calibre9">&ndash;	Czekaj&nbsp;&ndash; rzuciła w&nbsp;końcu.&nbsp;&ndash; Więc tej zaginionej dziewczyny oprócz was szukał też jasnowidz?</p>
			<p class="calibre9">&ndash;	Tak. Jonasz Bejtar.</p>
			<p class="calibre9">&ndash;	Kabalista z&nbsp;Chabrów?</p>
			<p class="calibre9">Gocha potwierdziła zdawkowym ruchem głowy, Nie zaskoczyło jej, że Szpila go kojarzy. Bejtar nieraz zasłynął przy głośnych sprawach, pomagając policji czy prokuraturze, w&nbsp;dodatku cechował się nieco bardziej medialną aparycją od Jackowskiego, więc był chętniej zapraszany do studiów telewizyjnych.</p>
			<p class="calibre9">&ndash;	Razem z&nbsp;Gerardem ustaliliśmy, że już wcześniej miał kontakt z&nbsp;dziewczyną&nbsp;&ndash; dodała Rosa.</p>
			<p class="calibre9">&ndash;	Jaki?</p>
			<p class="calibre9">&ndash;	Ojciec Laury korzystał z&nbsp;jego usług.</p>
			<p class="calibre9">&ndash;	Roman Nowosielski? Pseudonim Weles?</p>
			<p class="calibre9">&ndash;	Tak&nbsp;&ndash; przyznała Gośka.&nbsp;&ndash; Miał ciągoty metafizyczne, które sprawiały, że ufał Bejtarowi i&nbsp;dopuszczał go do swojego najbliższego kręgu. Laura dobrze go znała. I&nbsp;wykorzystała do tego, by zrealizować swoją zemstę. Bejtar prowadził nas w&nbsp;odpowiednich kierunkach, zwodził, a&nbsp;ostatecznie pomógł w…</p>
			<p class="calibre9">&ndash;	Masz na to jakieś dowody?</p>
			<p class="calibre9">&ndash;	Gdybym miała, siedziałabym teraz w&nbsp;prokuraturze i&nbsp;zeznawała.</p>
			<p class="calibre9">&ndash;	No tak.</p>
			<p class="calibre9">Po prawdzie Gocha nie była przekonana, czy tak w&nbsp;istocie by postąpiła. Wciąż nie miała pewności, ile na temat zaginięcia córki wiedział sam gangster, Roman Nowosielski. Jeśli więcej, niż sądziła, byłoby to problematyczne, bo miał koneksje sięgające prokuratury&nbsp;&ndash; udowodnił to, doprowadzając do umorzenia spraw, na których mu zależało.</p>
			<p class="calibre9">&ndash;	Naszym zdaniem Laura skorzystała z&nbsp;pomocy Jonasza Bejtara, by zorganizować pułapkę na Edlinga&nbsp;&ndash; powiedziała Rosa.</p>
			<p class="calibre9">&ndash;	I&nbsp;co on z&nbsp;tego miał?</p>
			<p class="calibre9">&ndash;	Zasadniczo nic.</p>
			<p class="calibre9">&ndash;	To niezła motywacja.</p>
			<p class="calibre9">Gocha smętnie się uśmiechnęła.</p>
			<p class="calibre9">&ndash;	Postrzegał Gerarda jako antagonistę w&nbsp;swojej historii&nbsp;&ndash; podjęła.&nbsp;&ndash; Chciał się z&nbsp;nim zmierzyć, podjąć grę, stoczyć z&nbsp;nim walkę. Przypuszczam, że Laura nie musiała go do tego długo przekonywać.</p>
			<p class="calibre9">&ndash;	I&nbsp;gdzie on teraz jest?</p>
			<p class="calibre9">&ndash;	Tam, gdzie coś się dzieje&nbsp;&ndash; rzuciła bezsilnie Rosa.&nbsp;&ndash; Pomaga namierzać zaginione osoby, opowiada o&nbsp;tym, kiedy Putin zejdzie z&nbsp;tego świata, co nas czeka w&nbsp;dwa tysiące trzydziestym trzecim roku, takie tam.</p>
			<p class="calibre9">&ndash;	A&nbsp;ta Laura?</p>
			<p class="calibre9">&ndash;	Na dobre zniknęła po tym, co stało się na Wieży Piastowskiej.</p>
			<p class="calibre9">Gośka skrzywiła się, czując, że wspomnienia tamtych chwil torują sobie drogę do jej świadomości. Powinna być na to gotowa, wiedziała, że od nich nie ucieknie. W&nbsp;niczym to jednak nie pomagało.</p>
			<p class="calibre9">&ndash;	Okej&nbsp;&ndash; odezwała się Szpila.&nbsp;&ndash; To co tam właściwie się stało?</p>
			<p class="calibre9">&ndash;	Nie słyszałaś?</p>
			<p class="calibre9">&ndash;	Wiem tyle, ile było w&nbsp;mediach. A&nbsp;obie wiemy, jak śpiewająco łgają.</p>
			<p class="calibre9">Rosa doceniła to kolejnym uśmiechem.</p>
			<p class="calibre9">&ndash;	Stałam na dole, pod wieżą&nbsp;&ndash; podjęła.&nbsp;&ndash; Widziałam, jak Gerard ustawia statyw, na którym był telefon nagrywający każdy jego krok. Widziałam, jak z&nbsp;kimś rozmawia, zapewne z&nbsp;Laurą. I&nbsp;w końcu widziałam, jak podejmuje decyzję.</p>
			<p class="calibre9">&ndash;	Jego śmierć za życie syna?</p>
			<p class="calibre9">&ndash;	Mhm.</p>
			<p class="calibre9">&ndash;	To żaden wybór.</p>
			<p class="calibre9">W przeciwieństwie do Szpili Gocha nie miała dzieci, ale nie trzeba było doświadczać rodzicielskiej miłości, by wiedzieć, że na miejscu Edlinga też podjęłoby się identyczną decyzję.</p>
			<p class="calibre9">&ndash;	Zrobił krok do przodu&nbsp;&ndash; powiedziała Rosa.&nbsp;&ndash; Był gotów odebrać sobie życie.</p>
			<p class="calibre9">&ndash;	I?</p>
			<p class="calibre9">Gośka zamknęła oczy.</p>
			<p class="calibre9">&ndash;	W&nbsp;tym samym momencie ktoś złapał go za ramię&nbsp;&ndash; kontynuowała.&nbsp;&ndash; I&nbsp;pociągnął mocno w&nbsp;tył.</p>
			<p class="calibre9">Sandra milczała, a&nbsp;Rosa czuła, że ta uważnie jej się przygląda. Kiedy otworzyła oczy, przekonała się, że istotnie tak było.</p>
			<p class="calibre9">&ndash;	Wtedy widziałam go po raz ostatni&nbsp;&ndash; dodała Gośka.</p>
			<h2 class="sigil_not_in_toc">3</h2>
			<p class="miejsce">Bałkanica, Plac Wolności</p>
			<p class="styl">Drugie bałkańskie ciasto stało na stole nieruszone, Szpila bowiem całkowicie zapomniała o&nbsp;głodzie i&nbsp;apetycie, w&nbsp;towarzystwie których się zjawiła.</p>
			<p class="calibre9">&ndash;	I&nbsp;co zrobiłaś?&nbsp;&ndash; zapytała.</p>
			<p class="calibre9">&ndash;	A&nbsp;jak myślisz?&nbsp;&ndash; odparła Gocha.&nbsp;&ndash; Rozłożyłam leżak na Piastowskiej, położyłam się i&nbsp;czekałam na rozwój wypadków.</p>
			<p class="calibre9">&ndash;	Nie polewaj mi tyle sarkazmu.</p>
			<p class="calibre9">&ndash;	Myślałam, że lubisz.</p>
			<p class="calibre9">&ndash;	Nie kiedy próbuję się czegoś dowiedzieć.</p>
			<p class="calibre9">Rosa wskazała wzrokiem burek, poniewczasie orientując się, że zachowuje się jak jej ciotka Wanda, kiedy podejmuje ją po dłuższym czasie. Sandra machinalnie zaczęła odkrajać kawałek kręconego ciasta.</p>
			<p class="calibre9">&ndash;	Gadaj, ja będę wpierdalać&nbsp;&ndash; oznajmiła.</p>
			<p class="calibre9">Właściwie nie było to najgorsze rozwiązanie.</p>
			<p class="calibre9">&ndash;	Popędziłam od razu w&nbsp;stronę wieży&nbsp;&ndash; podjęła Gośka.&nbsp;&ndash; Ale zajęło mi to o&nbsp;chwilę za długo. Kiedy wbiegłam na górę, Edlinga ani tej drugiej osoby nie było. Jedyne, co zastałam, to statyw.</p>
			<p class="calibre9">&ndash;	Bez komórki?&nbsp;&ndash; wymamrotała Sandra.</p>
			<p class="calibre9">&ndash;	Bez.</p>
			<p class="calibre9">Szpila starała się zwerbalizować jakiś komentarz, przez pełne usta trudno jednak było go zrozumieć.</p>
			<p class="calibre9">&ndash;	Policja zjawiła się krótko potem, technicy sprawdzili teren, ale nie znaleźli niczego, co rzuciłoby światło na tożsamość osoby, która chwyciła Gerarda&nbsp;&ndash; powiedziała Gocha.</p>
			<p class="calibre9">&ndash;	Może to ta Laura?</p>
			<p class="calibre9">&ndash;	Miałaby go ratować przed tym, co sama mu zgotowała?</p>
			<p class="calibre9">&ndash;	A&nbsp;Kabalista?</p>
			<p class="calibre9">&ndash;	Też nie miałby powodu.</p>
			<p class="calibre9">&ndash;	Albo ty go nie dostrzegasz.</p>
			<p class="calibre9">Rosa cicho westchnęła. Rozważała tę możliwość, ale w&nbsp;całej tej sprawie nic nie świadczyło o&nbsp;tym, by Jonasz Bejtar mógł zmienić front. Przeciwnie, ostatnie rzeczy, które odkryli z&nbsp;Edlingiem, potwierdzały, że chciał go zniszczyć. Użył do tego Brygidy, jego żony odsiadującej wyrok w&nbsp;zakładzie karnym w&nbsp;Krakowie.</p>
			<p class="calibre9">Gośka zabiegała o&nbsp;widzenie z&nbsp;nią, kiedy wszystko się skończyło. Kobieta jednak nie chciała się zgodzić, co dopiero mówić o&nbsp;złożeniu zeznań obciążających Bejtara. Była przekonana, że pomogła mu w&nbsp;wyrządzeniu krzywdy byłemu mężowi.</p>
			<p class="calibre9">&ndash;	Co stało się z&nbsp;tym chłopakiem?&nbsp;&ndash; zapytała Szpila, przełykając kawałek ciasta.</p>
			<p class="calibre9">&ndash;	Właściwie to już nie chłopak. Studiuje prawo we Wrocławiu.</p>
			<p class="calibre9">&ndash;	Studiuje? Czyli żyje?</p>
			<p class="calibre9">&ndash;	No. Jeszcze nie mają zdalnych z&nbsp;zaświatów.</p>
			<p class="calibre9">Sandra skupiła wzrok na daniu, krojąc kolejny kawałek.</p>
			<p class="calibre9">&ndash;	Naprawdę niezłe, chrupiące. Jak francuskie ciasto.</p>
			<p class="calibre9">&ndash;	Mówiłam.</p>
			<p class="calibre9">Szpila załadowała do ust kolejną porcję, po czym podniosła wzrok.</p>
			<p class="calibre9">&ndash;	To co się stało z&nbsp;młodym Edlingiem?&nbsp;&ndash; spytała.</p>
			<p class="calibre9">&ndash;	Wypuścili go.</p>
			<p class="calibre9">&ndash;	Tak po prostu?</p>
			<p class="calibre9">Rosa krótko skinęła głową.</p>
			<p class="calibre9">&ndash;	Emil odnalazł się w&nbsp;Szczepanowicach, na obrzeżach miasta. Nie miał telefonu, portfela, żadnych dokumentów, był mocno sponiewierany. Starał się dostać do centrum, ale zatrzymał go kanar w&nbsp;autobusie. Zaraz potem wezwał policję.</p>
			<p class="calibre9">&ndash;	Więc zasadniczo nic mu się nie stało?</p>
			<p class="calibre9">&ndash;	Fizycznie? Nie&nbsp;&ndash; przyznała Gośka.&nbsp;&ndash; Wypuścili go, zupełnie jakby Gerard wypełnił ultimatum.</p>
			<p class="calibre9">Sandra na moment zamilkła, a&nbsp;Rosa doskonale wiedziała, co tego typu milczenie oznacza. Często sama się w&nbsp;nim pogrążała, gdy od osób, z&nbsp;którymi przeprowadzała wywiad, słyszała podobne rzeczy.</p>
			<p class="calibre9">&ndash;	Może więc rzeczywiście je wypełnił&nbsp;&ndash; podsunęła Szpila.&nbsp;&ndash; Może zabrali go z&nbsp;tamtej wieży, żeby odebrać mu życie gdzie indziej.</p>
			<p class="calibre9">Gośka się nie odzywała.</p>
			<p class="calibre9">&ndash;	W&nbsp;przeciwnym wypadku raczej by się z&nbsp;tobą skontaktował, nie?</p>
			<p class="calibre9">Potwierdziła cichym mruknięciem.</p>
			<p class="calibre9">&ndash;	Z&nbsp;tego, co o&nbsp;nim kiedyś mówiłaś, wynikało, że gość naprawdę cię kochał.</p>
			<p class="calibre9">Znów ten czas przeszły.</p>
			<p class="calibre9">Znów to dojmujące poczucie straty.</p>
			<p class="calibre9">&ndash;	Nie skazywałby cię na niewiedzę przez tak długi czas&nbsp;&ndash; dodała nieco ciszej Sandra.&nbsp;&ndash; Dałby ci znać.</p>
			<p class="calibre9">Co miała odpowiedzieć? Że wie? Że racjonalna część umysłu od początku jej to podpowiada?</p>
			<p class="calibre9">Nie było innego wytłumaczenia, inaczej przecież Laura i&nbsp;Bejtar nie wypuściliby Emila. Ceną za jego bezpieczeństwo było życie Gerarda. Nie zadawaliby sobie takiego trudu, gdyby na końcu zamierzali zmienić zdanie.</p>
			<p class="calibre9">&ndash;	Gośka, wiem, że to zabrzmi okrutnie, ale…</p>
			<p class="calibre9">&ndash;	Nie musisz nic mówić.</p>
			<p class="calibre9">&ndash;	Nie?</p>
			<p class="calibre9">Rosa potwierdziła, kręcąc głową. Przez moment milczały, obydwie świadome, że to droga donikąd.</p>
			<p class="calibre9">&ndash;	To co ja tu robię?&nbsp;&ndash; dodała w&nbsp;końcu Szpila.</p>
			<p class="calibre9">Trudno było odmówić temu pytaniu zasadności.</p>
			<p class="calibre9">&ndash;	Mówiłaś, że chcesz mi coś przekazać. Coś, co ma znaczenie dla tej sprawy.</p>
			<p class="calibre9">&ndash;	Zgadza się.</p>
			<p class="calibre9">&ndash;	I&nbsp;że to coś może dać nam nowy temat do <em class="calibre4">Raportu</em>.</p>
			<p class="calibre9">Gocha miała świadomość, że obiecała nieco za wiele, ale w&nbsp;tamtej chwili była przekonana, że ekipie z&nbsp;NSI wystarczy to, co wystarczyło jej. Dopiero kiedy emocje opadły, zrozumiała, że należało zachować większą wstrzemięźliwość.</p>
			<p class="calibre9">&ndash;	Kilka dni temu ktoś zostawił pod moimi drzwiami paczkę.</p>
			<p class="calibre9">&ndash;	Gratulacje. Masz sekretnego adoratora?</p>
			<p class="calibre9">&ndash;	Nie sądzę.</p>
			<p class="calibre9">Szpila przysunęła się bliżej stolika.</p>
			<p class="calibre9">&ndash;	Co było w&nbsp;tej paczce?</p>
			<p class="calibre9">&ndash;	Nic.</p>
			<p class="calibre9">&ndash;	Hm?</p>
			<p class="calibre9">&ndash;	Dostałam puste pudło&nbsp;&ndash; odparła ciężko Rosa.&nbsp;&ndash; Na górze znajdował się napis: „Beata Drejer, Krynica Morska, 2006 rok”.</p>
			<p class="calibre9">Sandra czekała na puentę, która mogłaby jakoś wyjaśnić sytuację, ta jednak nie nadchodziła. Na moment odłożyła sztućce.</p>
			<p class="calibre9">&ndash;	I?&nbsp;&ndash; rzuciła wreszcie.</p>
			<p class="calibre9">&ndash;	To tyle.</p>
			<p class="calibre9">&ndash;	Pusta przesyłka z&nbsp;imieniem, nazwiskiem, miejscem i&nbsp;rokiem.</p>
			<p class="calibre9">&ndash;	Nie z&nbsp;byle imieniem i&nbsp;nazwiskiem&nbsp;&ndash; odparła Gocha.&nbsp;&ndash; Beata Drejer była przez wiele lat podwładną Edlinga, jego protegowaną. Początkowo traktowała go jako mentora, potem jako kogoś więcej. Ich relacja stopniowo zaczęła przeobrażać się z&nbsp;zawodowej zależności w&nbsp;osobistą zażyłość.</p>
			<p class="calibre9">&ndash;	Mieli romans?</p>
			<p class="calibre9">&ndash;	Gerard zawsze twierdził, że nie.</p>
			<p class="calibre9">&ndash;	A&nbsp;zwykł kłamać?</p>
			<p class="calibre9">&ndash;	Właściwie nie.</p>
			<p class="calibre9">&ndash;	Właściwie?</p>
			<p class="calibre9">Gośka poczuła, jak na jej usta wstępuje smętny uśmiech. Wchodziła na rejony, które dla innych bywały często niezrozumiałe, z&nbsp;jej punktu widzenia jednak pasowały do konstruktu Gerarda Edlinga.</p>
			<p class="calibre9">&ndash;	Mógłby bez trudu przedstawić mi nieprawdę, gdyby uznał, że tak będzie dla mnie lepiej&nbsp;&ndash; podjęła.&nbsp;&ndash; Zresztą kilkakrotnie to zrobił. A&nbsp;raz w&nbsp;kwestii, która rzutowała na całe moje życie.</p>
			<p class="calibre9">Sandra zmrużyła oczy.</p>
			<p class="calibre9">&ndash;	To był wynik skrzywionego poczucia opiekuńczości&nbsp;&ndash; dodała Rosa.&nbsp;&ndash; I&nbsp;nie wykluczam, że takie samo żywił wobec Drejer. Mógł obiecać jej, że nigdy nikomu nie powie o&nbsp;romansie.</p>
			<p class="calibre9">&ndash;	Czarujący kutas.</p>
			<p class="calibre9">&ndash;	Można tak to ująć.</p>
			<p class="calibre9">&ndash;	W&nbsp;takim razie trzeba było jej zapytać.</p>
			<p class="calibre9">&ndash;	Nie miałam okazji&nbsp;&ndash; odparła Gośka.&nbsp;&ndash; Beata Drejer zginęła wiele lat temu w&nbsp;eksplozji samochodu pułapki.</p>
			<p class="calibre9">&ndash;	Au.</p>
			<p class="calibre9">&ndash;	To było przy sprawie Kompozytora.</p>
			<p class="calibre9">Z twarzy Szpili nagle odpłynęły wszelkie oznaki wesołości. Doskonale pamiętała tamte zdarzenia, podobnie jak wszyscy inni, którzy pracowali wówczas w&nbsp;mediach. Transmitowane na żywo festiwale śmierci, w&nbsp;których to widzowie głosowali, kto ma pożegnać się ze światem.</p>
			<p class="calibre9">Koncert krwi. Sama ta nazwa sprawiała, że wielu nadal robiło się słabo.</p>
			<p class="calibre9">&ndash;	Pamiętam, że ten pokurw zorganizował zasadzkę, w&nbsp;której zginęło kilka osób ze służb&nbsp;&ndash; odezwała się Sandra.&nbsp;&ndash; Drejer była jedną z&nbsp;ofiar?</p>
			<p class="calibre9">&ndash;	Tak.</p>
			<p class="calibre9">Szpila pociągnęła łyk wody, a&nbsp;potem zerknęła na swoje danie tak, jakby całkowicie opuścił ją apetyt.</p>
			<p class="calibre9">&ndash;	Dobra, więc dostałaś pudło z&nbsp;nazwiskiem martwej współpracowniczki twojego faceta&nbsp;&ndash; zauważyła.</p>
			<p class="calibre9">&ndash;	Zasadniczo to nie mój facet.</p>
			<p class="calibre9">Sandra lekko nachyliła się nad stołem.</p>
			<p class="calibre9">&ndash;	Stara&nbsp;&ndash; rzuciła.&nbsp;&ndash; Żadna kobieta nie szuka tak długo faceta, który do niej nie należy.</p>
			<p class="calibre9">&ndash;	Cóż…</p>
			<p class="calibre9">&ndash;	O&nbsp;co chodzi z&nbsp;tą Krynicą Morską? I&nbsp;rokiem dwa tysiące szóstym?</p>
			<p class="calibre9">Gocha poprawiła się na krześle, zupełnie jakby dzięki temu mogła odzyskać nieco równowagi wewnętrznej. Edling nie był jej facetem. Przynajmniej nie wtedy, kiedy zniknął.</p>
			<p class="calibre9">Gdyby jednak do tego nie doszło…</p>
			<p class="calibre9">Starała się nie wracać myślami do ich pamiętnej podróży z&nbsp;Krakowa do Opola, kiedy pędzili na złamanie karku, by mógł stawić się o&nbsp;wyznaczonej porze na Wieży Piastowskiej. Starała się nie przeżywać na nowo rozmowy, którą wówczas toczyli. I&nbsp;wreszcie starała się nie zastanawiać nad tym, co mogłaby ona znaczyć dla ich przyszłości.</p>
			<p class="calibre9">Zaproponował, że wyjedzie, zostawi Opole, dołączy do niej w&nbsp;Warszawie. Był gotów to zrobić&nbsp;&ndash; tak jak ona była gotowa zostać. Oboje rozumieli, jak wiele czasu stracili i&nbsp;jak wiele mogą go nadrobić.</p>
			<p class="calibre9">Dla Gerarda nie liczyła się kobieta, z&nbsp;którą wówczas był. Dla Rosy nie miała znaczenia kariera, którą rozwijała.</p>
			<p class="calibre9">&ndash;	Gośka?</p>
			<p class="calibre9">&ndash;	Tak?&nbsp;&ndash; odparła szybko, starając się wrócić do tego, co tu i&nbsp;teraz.</p>
			<p class="calibre9">&ndash;	Krynica i&nbsp;dwa tysiące szósty.</p>
			<p class="calibre9">Gocha pokiwała głową.</p>
			<p class="calibre9">&ndash;	Założyłam, że to jakaś sprawa, którą Beata wówczas prowadziła&nbsp;&ndash; oznajmiła.&nbsp;&ndash; A&nbsp;jeśli tak, to z&nbsp;pewnością było to jeszcze pod skrzydłami Edlinga. Poszłam więc do prokuratury pogadać z&nbsp;aktualną szefową, Edytą Osak-Moniewską.</p>
			<p class="calibre9">&ndash;	Domyślam się, że nie była zbyt rozmowna.</p>
			<p class="calibre9">&ndash;	Niespecjalnie. Ale głównie dlatego, że objęła opolską prokuraturę dopiero kilka lat temu. Wcześniej nie miała z&nbsp;nią styczności.</p>
			<p class="calibre9">Przy stoliku pojawiła się kelnerka z&nbsp;pytaniem, czy zabrać talerze. Gocha i&nbsp;Szpila odmówiły, ale druga z&nbsp;nich zatrzymała kobietę.</p>
			<p class="calibre9">&ndash;	Macie dobre tiramisu?&nbsp;&ndash; rzuciła.</p>
			<p class="calibre9">&ndash;	Niestety w&nbsp;ogóle nie mamy tiramisu.</p>
			<p class="calibre9">Sandra wyglądała, jakby ktoś rozerwał jej duszę na strzępy, a&nbsp;potem pozwolił, by rozpierzchła się na wietrze.</p>
			<p class="calibre9">&ndash;	Ale polecam baklavę.</p>
			<p class="calibre9">&ndash;	Nie, dzięki.</p>
			<p class="calibre9">&ndash;	Może w&nbsp;takim razie burek na słodko z&nbsp;pistacjami i&nbsp;lodami waniliowymi? Mamy też fondant czekoladowy i&nbsp;sernik, jeśli…</p>
			<p class="calibre9">&ndash;	Tiramisu albo śmierć&nbsp;&ndash; ucięła Szpila.</p>
			<p class="calibre9">Kelnerka przez moment nie była pewna, czy aby ma do czynienia z&nbsp;osobą całkowicie zrównoważoną. W&nbsp;końcu zdecydowała się na najlepszą z&nbsp;możliwych reakcji i&nbsp;przywołała poprawny uśmiech.</p>
			<p class="calibre9">&ndash;	Ja poproszę jeszcze kawę&nbsp;&ndash; włączyła się Gośka.</p>
			<p class="calibre9">Odczekały moment, aż kobieta się oddali, i&nbsp;znów na siebie spojrzały.</p>
			<p class="calibre9">&ndash;	Potem idziemy gdzieś na tiramisu&nbsp;&ndash; powiedziała kategorycznie Sandra.&nbsp;&ndash; Ale póki co opowiadaj, co ustaliłaś w&nbsp;prokuraturze.</p>
			<p class="calibre9">Rosie przeszło przez myśl, że nie „póki co”, tylko „na razie”, ale szybko odsunęła od siebie tę myśl. Nie potrzebowała przypominać sobie teraz krytycznych uwag Edlinga na temat rusycyzmów.</p>
			<p class="calibre9">&ndash;	W&nbsp;dwa tysiące szóstym roku szefem był Wiesław Ubertowski&nbsp;&ndash; oznajmiła.&nbsp;&ndash; W&nbsp;ogólnej opinii człowiek w&nbsp;porywach średnio kompetentny, wrogo nastawiony do Gerarda i&nbsp;odpowiedzialny za większość błędów przy sprawie Kompozytora.</p>
			<p class="calibre9">&ndash;	Czyli jego głowa potoczyła się z&nbsp;hukiem na ulicę?</p>
			<p class="calibre9">&ndash;	Mhm. Wyleciał dość szybko.</p>
			<p class="calibre9">&ndash;	Z&nbsp;prokuratury czy tylko ze stołka?</p>
			<p class="calibre9">&ndash;	Z&nbsp;prokuratury&nbsp;&ndash; odparła Gośka.&nbsp;&ndash; Zasugerowano mu, że zrobił już wiele dla dobra Rzeczypospolitej, może więc spokojnie przejść w&nbsp;stan spoczynku.</p>
			<p class="calibre9">&ndash;	Więc będzie chciał gadać.</p>
			<p class="calibre9">Rosa z&nbsp;wolna skinęła głową. Zaraz po tym, jak dostała przesyłkę, przyjęła dokładnie to samo założenie. Upływ lat nie mógł zniwelować urazów, które Ubertowski w&nbsp;sobie nosił&nbsp;&ndash; być może nawet je potęgował, dzięki czemu Gośce udało się bez większych problemów wyciągnąć z&nbsp;niego wszystko, co mogłoby rzutować niekorzystnie na prokuraturę.</p>
			<p class="calibre9">&ndash;	Rozmawiałam z&nbsp;nim wczoraj&nbsp;&ndash; rzuciła.</p>
			<p class="calibre9">&ndash;	I?</p>
			<p class="calibre9">&ndash;	Stwierdził, że Beata Drejer nie prowadziła żadnego śledztwa związanego z&nbsp;Krynicą Morską w&nbsp;dwa tysiące szóstym roku. Ani ona, ani Edling. Według niego nikt w&nbsp;prokuraturze tego nie robił, bo raczej by kojarzył.</p>
			<p class="calibre9">&ndash;	Może więc to pudło nie ma związku ze sprawami zawodowymi Drejer.</p>
			<p class="calibre9">&ndash;	Może&nbsp;&ndash; przyznała Rosa.&nbsp;&ndash; Zapytałam go, czy w&nbsp;ogóle słyszał coś na temat Krynicy Morskiej.</p>
			<p class="calibre9">&ndash;	I?</p>
			<p class="calibre9">&ndash;	Mówi, że kojarzy ją tylko z&nbsp;rekordowej frekwencji w&nbsp;wyborach.</p>
			<p class="calibre9">&ndash;	W&nbsp;takim razie nigdy tam nie był. Zapamiętałby dziki.</p>
			<p class="calibre9">Gocha uznała, że dla swojego dobra nie będzie wnikać. Powiodła wzrokiem za samochodem przejeżdżającym po brukowanej ulicy w&nbsp;kierunku rynku, a&nbsp;potem na powrót skupiła się na rozmówczyni.</p>
			<p class="calibre9">&ndash;	Ubertowski pogrzebał trochę dla mnie&nbsp;&ndash; podjęła.&nbsp;&ndash; Podzwonił po ludziach, którzy wówczas pracowali w&nbsp;prokuraturze, poprosił też kogoś, kogo nadal tam ma, by sprawdził archiwa. I&nbsp;nic. Żadnej wzmianki na temat Krynicy Morskiej.</p>
			<p class="calibre9">Szpila czekała na więcej, dostrzegała już jednak, że Gośka nie jest w&nbsp;stanie zaoferować niczego ponad to, co już przekazała.</p>
			<p class="calibre9">Nie było tego wiele.</p>
			<p class="calibre9">Właściwie samo w&nbsp;sobie nie wystarczało do zainteresowania się sprawą.</p>
			<p class="calibre9">&ndash;	Dostałam konkretny trop&nbsp;&ndash; odezwała się Rosa.&nbsp;&ndash; Muszę go sprawdzić, ale…</p>
			<p class="calibre9">&ndash;	Potrzebujesz dodatkowej pary rąk.</p>
			<p class="calibre9">&ndash;	Raczej zaplecza NSI.</p>
			<p class="calibre9">Sandra wyraźnie doceniła, że znajoma nie owija w&nbsp;bawełnę i&nbsp;mówi wprost, w&nbsp;jakim celu ją tu ściągnęła. Na powrót przysunęła sobie talerz, a&nbsp;potem w&nbsp;milczeniu zaczęła jeść.</p>
			<p class="calibre9">&ndash;	Ktoś zostawił mi to pudło nie bez powodu&nbsp;&ndash; dodała Gocha.&nbsp;&ndash; To, co wydarzyło się tamtego roku w&nbsp;Krynicy, musi mieć znaczenie.</p>
			<p class="calibre9">&ndash;	Znaczenie dla czego?</p>
			<p class="calibre9">&ndash;	Dla odnalezienia Gerarda&nbsp;&ndash; odparła z&nbsp;przekonaniem Rosa.</p>
			<p class="calibre9">Nie mogła sobie wyobrazić innego powodu, dla którego ktoś skierowałby ją na ten trop. Nic nie wiązało jej z&nbsp;Beatą Drejer, właściwie kobieta ta zawitała do jej życia tylko za sprawą opowieści Edlinga.</p>
			<p class="calibre9">Dla niej było to oczywiste. Kwestią otwartą pozostawało, czy Szpila podobnie na to patrzy.</p>
			<p class="calibre9">&ndash;	Dobra&nbsp;&ndash; rzuciła w&nbsp;końcu Sandra, a&nbsp;potem lekko uderzyła dłońmi o&nbsp;stół.&nbsp;&ndash; Czas do kibla.</p>
			<p class="calibre9">Rosa zgarbiła się lekko, westchnęła, po czym wskazała właściwy kierunek. Odprowadzając dziennikarkę NSI wzrokiem, zastanawiała się, czy nie ściągnęła jej tu zbyt szybko. Może należało poczekać. Może należało zebrać więcej informacji, by ją przekonać, że istotnie coś jest na rzeczy.</p>
			<p class="calibre9">Zaczęła układać w&nbsp;głowie kolejne argumenty, ale nie zdążyła się nad nimi dobrze zastanowić, nim Szpila wróciła, całkowicie zdezorientowana.</p>
			<p class="calibre9">Niosła ze sobą niewielkie kartonowe pudełko.</p>
			<p class="calibre9">Postawiła je na stole, podczas gdy Gocha machinalnie się podniosła. Natychmiast zerknęła na napis, który widniał na górze.</p>
			<p class="calibre9">„Salomon Grynberg</p>
			<p class="calibre9">Krynica Morska</p>
			<p class="calibre9">styczeń 2006 roku”.</p>
			

</section>
</div>


<div class="redakcyjna" id="calibre_link-5">
<section type="chapter" role="doc-chapter" class="calibre"><figure class="img"><img alt="" role="presentation" src="images/000000.jpg" class="calibre7" /></figure>
 <h1 id="calibre_link-14" class="calibre8">Rozdział trzeci</h1>
			<p class="rok">2006&ndash;2026</p>
			<h2 class="sigil_not_in_toc">1</h2>
			<p class="miejsce">Mierzeja Wiślana, Żuławy</p>
			<p class="styl">Ktoś kiedyś rzekł, że zamknięte usta nigdy nie zostaną nakarmione. Ktokolwiek to zrobił, miał na myśli, że aby cokolwiek otrzymać, należy o&nbsp;to poprosić. I&nbsp;właśnie z&nbsp;takim zamiarem Gerard Edling wszedł do pokoju, który sprawdzała Beata.</p>
			<p class="calibre9">Stała przy oknie w&nbsp;towarzystwie prokuratora z&nbsp;Gdańska, badając ościeżnicę. Wiatr wciąż wył potępieńczo, niosąc całe mrowie kropel uderzających o&nbsp;szyby. Przy takich odgłosach Beata nie od razu usłyszała kroki, zaraz jednak się obróciła i&nbsp;powiodła wzrokiem po garniturze przełożonego.</p>
			<p class="calibre9">&ndash;	Gratulacje&nbsp;&ndash; rzuciła.</p>
			<p class="calibre9">Zamiast odpowiedzieć, Gerard zatrzymał się w&nbsp;progu. Wyprostowany, nieruchomy, ze wzrokiem wbitym prosto w&nbsp;oczy Drejer. Ta zmarszczyła niepewnie brwi.</p>
			<p class="calibre9">&ndash;	Coś się stało?</p>
			<p class="calibre9">Edling zerknął na gdańskiego śledczego, po czym obejrzał się na Wincenta Rojewicza, który przyszedł tu za nim.</p>
			<p class="calibre9">&ndash;	Zostawią nas panowie na moment samych?</p>
			<p class="calibre9">&ndash;	To chyba nie wchodzi w&nbsp;grę&nbsp;&ndash; odparł prokurator.</p>
			<p class="calibre9">&ndash;	Pokój jest już sprawdzony.</p>
			<p class="calibre9">Było to tak ewidentne, że Gerard nie musiał pytać. Uznał też, że nie musi dodawać nic więcej, bo w&nbsp;takich sytuacjach najlepiej sprawdzało się cierpliwe czekanie. Tym razem również popłaciło.</p>
			<p class="calibre9">Gdański prokurator dołączył do profilera na zewnątrz, a&nbsp;Edling zamknął drzwi. Potem zgromił Beatę wzrokiem.</p>
			<p class="calibre9">&ndash;	Zapomniała mnie pani o&nbsp;czymś poinformować.</p>
			<p class="calibre9">Drejer lekko drgnęła.</p>
			<p class="calibre9">&ndash;	I&nbsp;jest to okoliczność istotna dla sprawy&nbsp;&ndash; dodał.</p>
			<p class="calibre9">&ndash;	To znaczy?</p>
			<p class="calibre9">&ndash;	Nic samo się nie nasuwa?</p>
			<p class="calibre9">&ndash;	Niespecjalnie.</p>
			<p class="calibre9">&ndash;	To proszę się zastanowić.</p>
			<p class="calibre9">Beata przysiadła na parapecie, po czym skrzyżowała ręce na piersi. Normalnie uznałby to za znaczącą reakcję&nbsp;&ndash; przyjęcie zamkniętej postawy i&nbsp;sugestię, że rozmówca ma coś do ukrycia. Drejer znała jednak te gesty na tyle dobrze, by wykonywać je wyłącznie świadomie.</p>
			<p class="calibre9">Patrzyła mu prosto w&nbsp;oczy, nie dając po sobie poznać niczego, co mogłoby okazać się przydatne do analizy mowy jej ciała.</p>
			<p class="calibre9">Gerard również milczał. Czekał.</p>
			<p class="calibre9">Wiedział, że im dłużej trwa cisza, tym więcej z&nbsp;niej wyniknie. </p>
			<p class="calibre9">W końcu dostrzegł lekkie, niemal niezauważalne uniesienie brwi. Mogło świadczyć o&nbsp;tym, że Beata właśnie doszła do tego, o&nbsp;czym mowa. Zaraz potem na jej twarzy pojawiło się coś, co przesądzało sprawę.</p>
			<p class="calibre9">Edling zrobił krok w&nbsp;jej stronę.</p>
			<p class="calibre9">&ndash;	Nieznaczne rozszerzenie źrenic&nbsp;&ndash; rzucił.</p>
			<p class="calibre9">&ndash;	Może to na pana widok.</p>
			<p class="calibre9">&ndash;	Nie sądzę.</p>
			<p class="calibre9">Znów przez moment spoglądali na siebie w&nbsp;milczeniu. I&nbsp;znów dzięki temu udało się Gerardowi coś dostrzec.</p>
			<p class="calibre9">&ndash;	Kolejna reakcja: mocniejsze zaciśnięcie ust.</p>
			<p class="calibre9">&ndash;	Cóż…</p>
			<p class="calibre9">&ndash;	Wszystko to sugeruje, że wie pani, o&nbsp;co pytam, ale nie chce udzielić odpowiedzi.</p>
			<p class="calibre9">Beata westchnęła cicho i&nbsp;rozplotła ręce.</p>
			<p class="calibre9">&ndash;	Chodzi panu o&nbsp;to, że już kiedyś byłam na wykładzie Kantyka.</p>
			<p class="calibre9">&ndash;	Zgadza się.</p>
			<p class="calibre9">&ndash;	Skąd pan o&nbsp;tym wie?</p>
			<p class="calibre9">&ndash;	Od Wincenta Rojewicza.</p>
			<p class="calibre9">Tym razem brwi powędrowały wyżej.</p>
			<p class="calibre9">&ndash;	Profilera z&nbsp;Krakowa&nbsp;&ndash; wyjaśnił.&nbsp;&ndash; On zaś dowiedział się od samego Kantyka, który widocznie panią zapamiętał.</p>
			<p class="calibre9">&ndash;	Nie spodziewałam się tego.</p>
			<p class="calibre9">&ndash;	Może należało.</p>
			<p class="calibre9">&ndash;	Sugeruje pan, że zapadam ludziom w&nbsp;pamięć?</p>
			<p class="calibre9">&ndash;	To dość oczywiste.</p>
			<p class="calibre9">Drejer uśmiechnęła się lekko, a&nbsp;on skarcił się w&nbsp;duchu za to, że zrobił o&nbsp;pół kroku za daleko. W&nbsp;dodatku w&nbsp;takich okolicznościach. Powinien trzymać na wodzy to, co ciągnęło go w&nbsp;kierunku Beaty. A&nbsp;następnie wyprzeć całkowicie ze świadomości.</p>
			<p class="calibre9">&ndash;	Byłam na konferencji w&nbsp;Dreźnie, w&nbsp;której brał udział&nbsp;&ndash; powiedziała.&nbsp;&ndash; Ale rzecz nie dotyczyła mowy ciała.</p>
			<p class="calibre9">&ndash;	Czego zatem?</p>
			<p class="calibre9">&ndash;	Dowodów na wędrówkę dusz.</p>
			<p class="calibre9">&ndash;	Słucham?</p>
			<p class="calibre9">&ndash;	Na reinkarnację&nbsp;&ndash; rzuciła pod nosem.&nbsp;&ndash; I&nbsp;to właściwie nieistotne. Po fakcie podeszłam do niego, żeby o&nbsp;coś zapytać, pewnie dlatego mnie zapamiętał.</p>
			<p class="calibre9">&ndash;	Dlaczego pani o&nbsp;tym nie wspomniała?</p>
			<p class="calibre9">&ndash;	Nie wydawało mi się to ważne.</p>
			<p class="calibre9">&ndash;	Bzdura&nbsp;&ndash; odparł od razu Gerard.&nbsp;&ndash; Oboje doskonale wiemy, że w&nbsp;sytuacji, w&nbsp;której się znaleźliśmy, wszystko ma znaczenie.</p>
			<p class="calibre9">Drejer westchnęła cicho.</p>
			<p class="calibre9">&ndash;	Akurat to nie ma&nbsp;&ndash; zastrzegła.&nbsp;&ndash; Pojechałam, żeby zasięgnąć wiedzy.</p>
			<p class="calibre9">&ndash;	I&nbsp;nie mogła mi pani o&nbsp;tym powiedzieć?</p>
			<p class="calibre9">&ndash;	Mogłam, ale tego nie zrobiłam.</p>
			<p class="calibre9">Musiał pochwalić ją w&nbsp;duchu za tę odpowiedź. Podobnie jak za to pierwsze skrzyżowanie rąk, które miało sprawić, że skupi się na nim, a&nbsp;nie na niemożliwych do opanowania mikroekspresjach.</p>
			<p class="calibre9">&ndash;	Zapytam jeszcze raz&nbsp;&ndash; odezwał się.&nbsp;&ndash; Dlaczego?</p>
			<p class="calibre9">&ndash;	A&nbsp;jak się panu wydaje?</p>
			<p class="calibre9">&ndash;	To, co mi się wydaje lub nie, jest bez znaczenia.</p>
			<p class="calibre9">&ndash;	Polemizowałabym&nbsp;&ndash; odparła Beata.&nbsp;&ndash; Bo zna mnie pan na tyle, żeby znać odpowiedź.</p>
			<p class="calibre9">Zamilkła i&nbsp;wyraźnie czekała na ruch z&nbsp;jego strony, on jednak nie miał zamiaru go wykonywać.</p>
			<p class="calibre9">&ndash;	Jezus Maria, było mi wstyd&nbsp;&ndash; zakomunikowała wreszcie.&nbsp;&ndash; Wiem, że te wszystkie metafizyczne sprawy budzą w&nbsp;panu niechęć.</p>
			<p class="calibre9">&ndash;	Raczej abominację.</p>
			<p class="calibre9">&ndash;	No właśnie.</p>
			<p class="calibre9">Edling starał się ocenić, ile prawdy jest w&nbsp;słowach podwładnej. Nie sądził, by aż tak przejmowała się jego zdaniem w&nbsp;kwestiach, które nijak nie dotyczyły ich pracy. Z&nbsp;jego punktu widzenia mogła być buddystką, zoroastrianką albo ateistką, niczego by to nie zmieniało. Ale nigdy nie dała mu powodu, by podejrzewał ją o&nbsp;nieszczerość. Właściwie nadal go nie dostrzegał.</p>
			<p class="calibre9">&ndash;	A&nbsp;teraz nie wspomniałam o&nbsp;tym, bo wyszłam z&nbsp;założenia, że jestem poza kręgiem podejrzeń.</p>
			<p class="calibre9">&ndash;	Nikt nie jest&nbsp;&ndash; odparł Gerard.&nbsp;&ndash; Proszę o&nbsp;tym pamiętać.</p>
			<p class="calibre9">&ndash;	W&nbsp;porządku.</p>
			<p class="calibre9">To rzekłszy, zabrała się do nakreślenia mu wszystkiego, co wcześniej pominęła. Nie było w&nbsp;tym nic podejrzanego. Dowiedziała się o&nbsp;konferencji, interesowała się tym od dawna, pojechała do Drezna, przesiedziała półtorej godziny w&nbsp;jakiejś niewielkiej salce, zadała jedno pytanie, uzyskała odpowiedź i&nbsp;wróciła do Opola. Wyrobiła się w&nbsp;jeden dzień.</p>
			<p class="calibre9">&ndash;	Mimo wszystko powinna mi była pani o&nbsp;tym powiedzieć.</p>
			<p class="calibre9">&ndash;	Zanotuję to sobie na przyszłość&nbsp;&ndash; rzuciła spokojnie.&nbsp;&ndash; A&nbsp;teraz możemy zająć się innymi czy dalej podejrzewamy mnie o&nbsp;zabójstwo dziecka?</p>
			<p class="calibre9">Gerard wykonał ruch ręką świadczący o&nbsp;tym, że wybiera pierwszą możliwość.</p>
			<p class="calibre9">&ndash;	Co pan ustalił?</p>
			<p class="calibre9">&ndash;	Że wszystkie okna i&nbsp;drzwi były pozamykane.</p>
			<p class="calibre9">Beata posłała mu pełne powątpiewania spojrzenie.</p>
			<p class="calibre9">&ndash;	Mam na myśli prawdziwy powód, dla którego zorganizował pan te przeszukania dwójkami.</p>
			<p class="calibre9">&ndash;	Jaki to powód?</p>
			<p class="calibre9">&ndash;	Chciał pan sprawdzić krakowskiego profilera, a&nbsp;mnie pozwolić na sprawdzenie prokuratora z&nbsp;Gdańska.</p>
			<p class="calibre9">Właściwie nie musiała tego werbalizować, dla Edlinga od początku było oczywiste, że porozumiewają się doskonale bez słów.</p>
			<p class="calibre9">&ndash;	Wydaje się czuć niedoceniony&nbsp;&ndash; oznajmił.</p>
			<p class="calibre9">&ndash;	Jak każdy profiler. Odwalają kawał dobrej roboty, a&nbsp;w większości komend traktowani są jak cyrkowcy.</p>
			<p class="calibre9">&ndash;	Do czasu&nbsp;&ndash; odparł Gerard.&nbsp;&ndash; W&nbsp;każdym razie nie dostrzegłem żadnych oznak, żeby to on odpowiadał za zabójstwo.</p>
			<p class="calibre9">&ndash;	Oprócz tego, że starał się rzucić cień podejrzeń na mnie.</p>
			<p class="calibre9">&ndash;	Oprócz tego&nbsp;&ndash; przyznał Edling.&nbsp;&ndash; A&nbsp;jak u&nbsp;pani?</p>
			<p class="calibre9">Beata zsunęła się z&nbsp;parapetu i&nbsp;przeszła się po pokoju. Ostatecznie opadła na łóżko, a&nbsp;potem położyła się i&nbsp;wbiła wzrok w&nbsp;sufit.</p>
			<p class="calibre9">&ndash;	Facet nazywa się Salomon Grynberg&nbsp;&ndash; powiedziała.&nbsp;&ndash; Pracuje w&nbsp;zawodzie raptem od dwóch lat, interesuje się nowymi metodami wykrywania przestępstw, w&nbsp;szczególności behawioralnymi. Szkoli się nie tylko z&nbsp;mowy ciała, ale też innych tego typu sztuczek.</p>
			<p class="calibre9">&ndash;	Sztuczek?</p>
			<p class="calibre9">&ndash;	Tak to ujął. Jest dość komunikatywny, łatwo nawiązuje kontakty, zdaje się mieć w&nbsp;zanadrzu parę anegdot na każdą okazję. Szybko skraca dystans.</p>
			<p class="calibre9">&ndash;	Ma coś wspólnego z&nbsp;Kantykiem?</p>
			<p class="calibre9">&ndash;	Nic oprócz tego, że przyjechał tu, by go posłuchać.</p>
			<p class="calibre9">&ndash;	Nie znał go wcześniej?</p>
			<p class="calibre9">&ndash;	Nie&nbsp;&ndash; odparła Drejer.</p>
			<p class="calibre9">Zrobiła to na tyle szybko, by Gerard miał pewność, że dostatecznie to sprawdziła. Przysiadł na łóżku obok niej, a&nbsp;potem znów pogrążył się w&nbsp;milczeniu, tym razem jednak nie dla efektu.</p>
			<p class="calibre9">&ndash;	Zazwyczaj na tym etapie ma pan już jakąś hipotezę&nbsp;&ndash; odezwała się po chwili Beata.</p>
			<p class="calibre9">&ndash;	Zazwyczaj tak.</p>
			<p class="calibre9">&ndash;	Teraz nie?</p>
			<p class="calibre9">&ndash;	Nie&nbsp;&ndash; odparł dla porządku, a&nbsp;potem na nią zerknął.</p>
			<p class="calibre9">Nie odpowiedziała mu spojrzeniem, nadal wpatrując się w&nbsp;sufit.</p>
			<p class="calibre9">&ndash;	Ale?&nbsp;&ndash; odezwała się.</p>
			<p class="calibre9">&ndash;	Skąd myśl, że jakaś jest?</p>
			<p class="calibre9">&ndash;	Wisi w&nbsp;powietrzu.</p>
			<p class="calibre9">Słuszna uwaga, skwitował w&nbsp;duchu Gerard.</p>
			<p class="calibre9">&ndash;	Mam pewne podejrzenia&nbsp;&ndash; oświadczył.</p>
			<p class="calibre9">&ndash;	Jakie?</p>
			<p class="calibre9">&ndash;	Wymagające zebrania wszystkich osób w&nbsp;jednym miejscu.</p>
			<p class="calibre9">Kiedy Beata w&nbsp;końcu na niego popatrzyła, dostrzegła w&nbsp;jego oczach gotowość do działania, wobec której nie mogła być obojętna. Podniosła się, a&nbsp;potem oboje bez słowa ruszyli na zewnątrz.</p>
			<p class="calibre9">Grynberg z&nbsp;Rojewiczem stali dostatecznie daleko, by nie trzeba było martwić się, że usłyszeli za dużo. Wraz z&nbsp;dwójką prokuratorów z&nbsp;Opola sprawdzili ostatni z&nbsp;pokojów, po czym skierowali się na dół, do stołówki.</p>
			<p class="calibre9">Policjantka ze Śląska, Anita Gaberek, również skończyła. Wraz z&nbsp;kryminolożką z&nbsp;Warszawy stały przy małżeństwie Kantyków, oferując im wsparcie. Na niewiele mogło się zdać, ludzie ci sprawiali wrażenie, jakby pochłonęła ich czarna dziura. Lub jakby sami się nią stali.</p>
			<p class="calibre9">Edling zatrzymał się przy stoliku obok i&nbsp;poczekał, aż wszyscy zwrócą na niego wzrok.</p>
			<p class="calibre9">&ndash;	Czy ktoś trafił na jakiekolwiek ślady?&nbsp;&ndash; rzucił.</p>
			<p class="calibre9">Nikt się nie odezwał, większość pokręciła głowami.</p>
			<p class="calibre9">&ndash;	Żadnych mokrych ubrań, ręczników?</p>
			<p class="calibre9">&ndash;	Nic&nbsp;&ndash; odparła kryminolożka.&nbsp;&ndash; Sprawdziłyśmy wszystkie miejsca, gdzie można by je upchnąć.</p>
			<p class="calibre9">&ndash;	I&nbsp;żadnych oznak, by ktoś w&nbsp;jakikolwiek sposób wydostał się z&nbsp;budynku? Ukrytych przejść do piwnicy, na dach?</p>
			<p class="calibre9">&ndash;	Niczego takiego tu nie ma&nbsp;&ndash; oznajmił Grynberg.&nbsp;&ndash; To zwykły peerelowski klocek, nie żaden gotycki dwór z&nbsp;tajemnymi labiryntami.</p>
			<p class="calibre9">Racjonalna część umysłu Gerarda kazała przyznać rozmówcy rację, ta druga jednak odnosiła nieodparte wrażenie, że znajdują się raczej w&nbsp;drugim z&nbsp;tych miejsc.</p>
			<p class="calibre9">&ndash;	Sprawca nie miałby jak opuścić budynku&nbsp;&ndash; odezwał się Rojewicz.&nbsp;&ndash; Tyle jest już jasne.</p>
			<p class="calibre9">Kiedy wszyscy zaczęli się sobie przyglądać, Edling poczuł się nieswojo. Dotychczas analizował tę sytuację na chłodno, starając się dostrzec to, czego powinien szukać śledczy. Teraz docierały do niego sygnały z&nbsp;bardziej człowieczej strony jego natury.</p>
			<p class="calibre9">Nie dalej jak kilka metrów od niego stał zabójca dziecka, człowiek pozbawiony wszelkiej moralności, wszelkich skrupułów. A&nbsp;jeśli okaże się, że administrator budynku również nie żyje, to należało tę definicję rozszerzyć o&nbsp;kolejną ofiarę.</p>
			<p class="calibre9">Czy reszta była w&nbsp;niebezpieczeństwie? Nie mógł tego wykluczyć. A&nbsp;im bliżej prawdy się znajdą, tym zagrożenie stanie się większe.</p>
			<p class="calibre9">Szczęście w&nbsp;nieszczęściu, że w&nbsp;tej chwili byli od niej wyjątkowo odlegli.</p>
			<p class="calibre9">&ndash;	Pal licho budynek&nbsp;&ndash; rzucił Rojewicz.&nbsp;&ndash; Nadal nie wiemy, jak zabójca wyszedł z&nbsp;pokoju.</p>
			<p class="calibre9">&ndash;	I&nbsp;raczej się nie dowiemy&nbsp;&ndash; dodała kryminolożka z&nbsp;Warszawy.&nbsp;&ndash; A&nbsp;jeśli nawet, to nieprędko, więc lepiej zastanowić się nad czymś innym.</p>
			<p class="calibre9">&ndash;	To znaczy?&nbsp;&ndash; spytał Grynberg.</p>
			<p class="calibre9">&ndash;	Nie nad tym „jak”, ale „dlaczego”.</p>
			<p class="calibre9">Edling miał wrażenie, że kobieta podsłuchiwała jego rozmowę z&nbsp;Rojewiczem i&nbsp;teraz celowo powtarza jego słowa, by wytworzyć między nimi nić porozumienia, może nawet solidarności.</p>
			<p class="calibre9">&ndash;	Słusznie&nbsp;&ndash; poparł ją Wincent.&nbsp;&ndash; Według prokuratora Edlinga oczywistym celem było nie dziecko, ale jedno z&nbsp;rodziców. Ponieważ pani Cecylia raczej wrogów nie ma, logiczne, że chodziło o&nbsp;pana Janusza.</p>
			<p class="calibre9">Gerard spojrzał kontrolnie na Kantyków, obawiając się, że rozmowa o&nbsp;ich synu w&nbsp;takim kontekście będzie dla nich nie do przejścia. Byli jednak gdzie indziej. Siedzieli obok siebie na jednym ze stołów, oczy mieli puste, nieobecne.</p>
			<p class="calibre9">Dopóki ktoś nie zwróci się do nich bezpośrednio i&nbsp;nie wyrwie z&nbsp;upiornego świata, w&nbsp;którym się zanurzyli, będą tak trwać.</p>
			<p class="calibre9">Kanonada zza okna rozległa się nieco głośniej, jakby padał nie deszcz, ale grad.</p>
			<p class="calibre9">Edling uznał, że nie ma sensu snuć czczych rozważań. Podszedł do Kantyka, a&nbsp;potem poczekał, aż ten zorientuje się, że ktoś stanął obok.</p>
			<p class="calibre9">&ndash;	Tak?&nbsp;&ndash; rzucił niepewnie.&nbsp;&ndash; Coś się stało? Coś państwo znaleźli?</p>
			<p class="calibre9">&ndash;	Niestety nie. Ale przyda nam się pańska pomoc.</p>
			<p class="calibre9">Z niepokojem spojrzał na żonę, jakby spodziewał się, że zostawienie jej samej na parę minut sprawi, iż więcej jej nie zobaczy.</p>
			<p class="calibre9">&ndash;	Tylko na moment.</p>
			<p class="calibre9">&ndash;	Tak, oczywiście…&nbsp;&ndash; odparł.</p>
			<p class="calibre9">Edling podszedł z&nbsp;nim do grupy, a&nbsp;potem poprosił wszystkich, by przedstawili się Kantykowi z&nbsp;imienia i&nbsp;nazwiska, a&nbsp;następnie dodali, gdzie obecnie pracują.</p>
			<p class="calibre9">&ndash;	Beata Drejer, Prokuratura Okręgowa w&nbsp;Opolu.</p>
			<p class="calibre9">&ndash;	Wincent Rojewicz, Instytut Ekspertyz Sądowych imienia Sehna w&nbsp;Krakowie.</p>
			<p class="calibre9">&ndash;	Anita Gaberek, Komenda Miejska Policji w&nbsp;Bytomiu.</p>
			<p class="calibre9">&ndash;	Salomon Grynberg, Prokuratura Rejonowa Gdańsk-Oliwa.</p>
			<p class="calibre9">Rojewicz chrząknął cicho, co zapewne miało być komentarzem dla ewidentnie żydowsko brzmiących imienia i&nbsp;nazwiska prokuratora. Wszyscy to zignorowali, Gerard zaś zerknął ponaglająco na kryminolożkę z&nbsp;Warszawy.</p>
			<p class="calibre9">&ndash;	Katarzyna Łaba&nbsp;&ndash; rzuciła niechętnie.</p>
			<p class="calibre9">&ndash;	Gdzie pani pracuje?</p>
			<p class="calibre9">&ndash;	W&nbsp;Areszcie Śledczym na Grochowie.</p>
			<p class="calibre9">Salomon skupił na niej całą uwagę.</p>
			<p class="calibre9">&ndash;	Kryminolog w&nbsp;służbie resocjalizacji?</p>
			<p class="calibre9">&ndash;	Nie tylko&nbsp;&ndash; odparła Łaba.&nbsp;&ndash; Badam przyczyny przestępstw, żeby w&nbsp;przyszłości mniej było obiektów mojego zainteresowania.</p>
			<p class="calibre9">&ndash;	Brawo&nbsp;&ndash; rzucił Grynberg.</p>
			<p class="calibre9">&ndash;	Ale współpracuję też z&nbsp;policją. Etat w&nbsp;tych czasach na niewiele starcza.</p>
			<p class="calibre9">Edling zignorował wymianę zdań, bo zasadniczo dynamika między uczestnikami całego tego zdarzenia niewiele mogła mu powiedzieć. Bardziej interesowały go reakcje Janusza Kantyka.</p>
			<p class="calibre9">&ndash;	Gerard Edling, Pierwszy Wydział Śledczy Prokuratury Okręgowej w&nbsp;Opolu&nbsp;&ndash; oznajmił.&nbsp;&ndash; Miał pan styczność z&nbsp;kimkolwiek z&nbsp;nas?</p>
			<p class="calibre9">Wykładowca wskazał wzrokiem Beatę.</p>
			<p class="calibre9">&ndash;	Jedynie z&nbsp;panią.</p>
			<p class="calibre9">&ndash;	Zgadza się&nbsp;&ndash; przyznała Drejer, zanim ciekawość zdążyła opanować zebranych.&nbsp;&ndash; Byłam na wykładzie doktora Kantyka w&nbsp;Dreźnie kilka miesięcy temu. Zadałam na końcu pytanie i&nbsp;zapewne dlatego mnie pamięta.</p>
			<p class="calibre9">&ndash;	To prawda.</p>
			<p class="calibre9">&ndash;	Oprócz tego nie miałam z&nbsp;panem doktorem żadnej styczności.</p>
			<p class="calibre9">Nadal skupiała na sobie uwagę zebranych, ale nikt się nie odezwał. Edling uznał, że albo wszyscy wiedzieli o&nbsp;tym wcześniej, albo kupiła ich swoim tłumaczeniem. Na powrót skupił się na Kantyku.</p>
			<p class="calibre9">&ndash;	Nikogo innego pan nie kojarzy?&nbsp;&ndash; zapytał.&nbsp;&ndash; Z&nbsp;nazwiska, z&nbsp;twarzy?</p>
			<p class="calibre9">&ndash;	Obawiam się, że nie. Ale sporo ludzi się przewija.</p>
			<p class="calibre9">&ndash;	Może był pan w&nbsp;którymś z&nbsp;miast, które wymieniliśmy?</p>
			<p class="calibre9">&ndash;	Nie. Nie w&nbsp;ostatnim czasie.</p>
			<p class="calibre9">&ndash;	A&nbsp;dawniej?</p>
			<p class="calibre9">&ndash;	Bywałem w&nbsp;Gdańsku, chyba jak każdy. Pojechaliśmy z&nbsp;synem na Westerplatte, potem…</p>
			<p class="calibre9">Urwał i&nbsp;skrzywił się, przywodząc na myśl kogoś, kto właśnie przełknął wyjątkowo dużą i&nbsp;ostro zakończoną ość. Potarł szyję, a&nbsp;potem powiódł wzrokiem dookoła.</p>
			<p class="calibre9">&ndash;	Chce pan wody?&nbsp;&ndash; zapytała Anita Gaberek.</p>
			<p class="calibre9">Nie musiał odpowiadać. Podała mu szklankę, a&nbsp;on upił tylko niewielki łyk, jakby nawet tak prosta czynność kosztowała go zbyt wiele sił.</p>
			<p class="calibre9">Gerard mimowolnie pomyślał o&nbsp;tym, co czułby na jego miejscu. Czy w&nbsp;ogóle byłby w&nbsp;stanie ustać, wiedząc, że Emil nie żyje? Że jego ciało leży na piętrze, że stopniowo będzie poddawane procesom rozkładu?</p>
			<p class="calibre9">Zrobiło mu się słabo na samą myśl. Musiał zapewnić się w&nbsp;duchu, że syn jest bezpieczny, w&nbsp;Opolu, z&nbsp;Brygidą. Nic mu nie grozi i&nbsp;nigdy grozić nie będzie. Edling o&nbsp;to zadba, zrobi wszystko, by to się nie zmieniło.</p>
			<p class="calibre9">&ndash;	Przepraszam&nbsp;&ndash; powiedział Kantyk i&nbsp;odstawił szklankę.&nbsp;&ndash; O&nbsp;co pan pytał?</p>
			<p class="calibre9">Gerard nie miał zamiaru kontynuować. Jeśli po tym krótkim przedstawieniu mężczyzna nie skojarzył żadnego istotnego elementu, ten widocznie nie występował.</p>
			<p class="calibre9">Zresztą jaki motyw miałby przyświecać komukolwiek z&nbsp;nich?</p>
			<p class="calibre9">Edling potrafił wyobrazić sobie przestępcę, który został ujęty przez organy ścigania po konsultacji ze specem od czytania mowy ciała. Potrafił wyobrazić sobie wściekłość, jaką ten odczuwałby wobec Kantyka. I&nbsp;w końcu potrafił wyobrazić sobie szaleńczą żądzę zemsty, która trawiłaby takiego człowieka.</p>
			<p class="calibre9">Tu jednak byli sami ludzie stojący po drugiej stronie barykady. Dlaczego którekolwiek z&nbsp;nich miałoby mścić się na Kantyku?</p>
			<p class="calibre9">Istniało jedno wyjaśnienie. Specjalista od mowy ciała pomylił się lub celowo przeinaczył fakty, przez co podejrzany, którego ścigała jedna z&nbsp;obecnych tutaj osób, odszedł wolno.</p>
			<p class="calibre9">&ndash;	Panie prokuratorze?&nbsp;&ndash; upomniał się o&nbsp;uwagę Kantyk, choć jego głos był tak słaby, jakby Janusz nie miał siły dłużej prowadzić rozmowy.</p>
			<p class="calibre9">Umysł Edlinga chodził na wysokich obrotach, analizował wszystkie możliwe scenariusze. Było ich wiele, zdecydowana większość jednak nadawała się jedynie do odrzucenia. Właściwie tylko jeden zasługiwał na uwagę.</p>
			<p class="calibre9">&ndash;	Sporządza pan czasem analizy dla organów ścigania?&nbsp;&ndash; rzucił.</p>
			<p class="calibre9">&ndash;	Nie&nbsp;&ndash; odparł Janusz.&nbsp;&ndash; Patrzą na moją pracę z&nbsp;dość dużym dystansem.</p>
			<p class="calibre9">&ndash;	Oni tak.</p>
			<p class="calibre9">Kantyk popatrzył na niego ostrożnie, niepewny, co ma to oznaczać.</p>
			<p class="calibre9">&ndash;	Ale już Instytut Ekspertyz Sądowych może mieć inne podejście&nbsp;&ndash; uzupełnił Gerard.&nbsp;&ndash; Konsultował pan z&nbsp;nimi kiedyś cokolwiek?</p>
			<p class="calibre9">&ndash;	Cóż… tak, właściwie tak.</p>
			<p class="calibre9">Janusz nawet nie musiał odpowiadać werbalnie. W&nbsp;zupełności wystarczyłby fakt, że natychmiast przeniósł wzrok na Rojewicza, a&nbsp;wraz z&nbsp;nim zrobiła to cała reszta.</p>
			<p class="calibre9">Z jednym wyjątkiem.</p>
			<p class="calibre9">Osoba, która się wyłamała, ignorowała zarazem słowa, które padały, jak i&nbsp;fakt, że żywioł wciąż szaleńczo bił w&nbsp;okna hotelu, przywodząc na myśl garście piachu, które jakiś prawieczny stwór ciskał w&nbsp;ostatnią ostoję ludzkości.</p>
			<p class="calibre9">Była całkowicie skupiona na czymś innym. Na kimś innym. Wbijała nieruchomy wzrok w&nbsp;Salomona Grynberga, jakby to on był najważniejszym elementem całej układanki.</p>
			<h2 class="sigil_not_in_toc">2</h2>
			<p class="miejsce">Redakcja „Głosu Obywatelskiego”, ul. Krakowska</p>
			<p class="styl">Kilka telefonów później Gocha i&nbsp;Szpila miały już niejakie pojęcie o&nbsp;tym, do kogo należą imię i&nbsp;nazwisko zapisane na kolejnym pustym pudle. Tropy podsunęli researcherzy z&nbsp;NSI, a&nbsp;zweryfikowali je współpracownicy Gośki w&nbsp;„Głosie”. Kropkę nad i&nbsp;zaś miał postawić Kacper Fabisch, młody prokurator, którego Rosa zamierzała przekonać do wszczęcia postępowania.</p>
			<p class="calibre9">Stawił się w&nbsp;redakcji GO przy Krakowskiej, kiedy cały grunt był już przygotowany. Gocha zerknęła na niego ostrożnie, niepewna, czy on także wspomina okoliczności, w&nbsp;których ostatnim razem się widzieli.</p>
			<p class="calibre9">Fabisch przyłapał ją i&nbsp;Gerarda w&nbsp;archiwum prokuratury, kiedy zamierzali nielegalnie wynieść materiał dowodowy. By nie wyszło to na jaw, praktycznie rzucili się na siebie i&nbsp;w nie do końca pozorowanym uniesieniu pozwolili sobie na tyle, by dla Kacpra było jasne, że nakrył ich jedynie na parkoceniu się. A&nbsp;przynajmniej tak wówczas określił to Edling.</p>
			<p class="calibre9">Nie przepadał za młodym prokuratorem, a&nbsp;fakt, że ten był ulubieńcem Edyty Osak-Moniewskiej, z&nbsp;pewnością nie pomagał. Teraz jednak nie miało to najmniejszego znaczenia.</p>
			<p class="calibre9">Gocha wprowadziła go do sali konferencyjnej, w&nbsp;której przy stole czekała już Szpila. Dziennikarka NSI zakończyła rozmowę telefoniczną i&nbsp;wskazała Fabischowi miejsce, jakby to ona pełniła rolę gospodarza.</p>
			<p class="calibre9">Poniekąd właściwie bywało tak w&nbsp;miejscach, w&nbsp;których Sandra się pojawiała.</p>
			<p class="calibre9">&ndash;	Gośka wprowadziła pana w&nbsp;sprawę?</p>
			<p class="calibre9">&ndash;	O&nbsp;tyle, o&nbsp;ile&nbsp;&ndash; odparł Kacper i&nbsp;zająwszy miejsce, rozpiął marynarkę.&nbsp;&ndash; Wiem, że przyszły te pudła. Obydwa puste.</p>
			<p class="calibre9">&ndash;	Zgadza się.</p>
			<p class="calibre9">Wzrok Fabischa towarzyszył Rosie, kiedy siadała po drugiej stronie stołu, obok Szpili.</p>
			<p class="calibre9">&ndash;	Wiedzą panie, kto je zostawił?</p>
			<p class="calibre9">&ndash;	Jeśli chodzi o&nbsp;pierwsze, trzeba przepytać wszystkich moich sąsiadów&nbsp;&ndash; odezwała się Gocha.&nbsp;&ndash; Na klatce jest domofon, niewykluczone więc, że ten człowiek dzwonił pod któryś numer i&nbsp;podał się za kuriera lub kogoś innego.</p>
			<p class="calibre9">&ndash;	Mógł poczekać, aż ktoś będzie wychodził&nbsp;&ndash; zauważył Kacper.</p>
			<p class="calibre9">&ndash;	Mógł. Ale tak czy inaczej trzeba to sprawdzić.</p>
			<p class="calibre9">Powiedziała to takim tonem, jakby oczekiwała, że Fabisch zaraz zacznie wszystko notować, ale ten nie zamierzał tego robić. Jego mina jasno świadczyła o&nbsp;tym, że przyszedł tu jedynie z&nbsp;szacunku dla Edlinga.</p>
			<p class="calibre9">Rosa miała jednak nadzieję zainteresować go sprawą na tyle, by sam zechciał się jej podjąć.</p>
			<p class="calibre9">&ndash;	A&nbsp;drugie pudło?</p>
			<p class="calibre9">&ndash;	Pytałyśmy obsługę, ale nikt nie widział, kto wniósł je do restauracji.</p>
			<p class="calibre9">&ndash;	Nie? To chyba dość niecodzienna sytuacja.</p>
			<p class="calibre9">&ndash;	Dość&nbsp;&ndash; przyznała Gocha.&nbsp;&ndash; Ale jeśli ten człowiek ma parę mililitrów oleju w&nbsp;głowie, to poczekał na odpowiedni moment. Ruch nie był duży, kelnerki nie kręciły się po sali non stop.</p>
			<p class="calibre9">Kacper powiódł znaczącym wzrokiem po pustym stole, jakby chciał zasugerować, że od niego też ktoś powinien przyjąć zamówienie na choćby kawę.</p>
			<p class="calibre9">&ndash;	Trzeba pobrać odciski palców&nbsp;&ndash; rzuciła Rosa.</p>
			<p class="calibre9">&ndash;	Z&nbsp;pustego kartonu?</p>
			<p class="calibre9">&ndash;	Tak.</p>
			<p class="calibre9">&ndash;	Bo sądzi pani, że to ma związek z&nbsp;wyjazdem Gerarda Edlinga?</p>
			<p class="calibre9">Rosa wytrzymała pełne krytycyzmu spojrzenie prokuratora.</p>
			<p class="calibre9">&ndash;	Gerard nie wyjechał&nbsp;&ndash; oznajmiła.&nbsp;&ndash; Zaginął.</p>
			<p class="calibre9">&ndash;	Tak, znam pani zeznania, ale…</p>
			<p class="calibre9">&ndash;	Ktoś był na Wieży Piastowskiej, ktoś odciągnął go od gzymsu.</p>
			<p class="calibre9">&ndash;	A&nbsp;więc ktoś go uratował&nbsp;&ndash; odparł Kacper.&nbsp;&ndash; Raczej trudno się spodziewać, że taka osoba następnie by go porwała lub zmusiła do zniknięcia.</p>
			<p class="calibre9">Gocha lekko nachyliła się nad stołem.</p>
			<p class="calibre9">&ndash;	W&nbsp;pańskim fachu lepiej spodziewać się wszystkiego&nbsp;&ndash; zauważyła.</p>
			<p class="calibre9">&ndash;	To teraz jest pani specjalistką od pracy organów ścigania?</p>
			<p class="calibre9">&ndash;	Jak każdy dziennikarz.</p>
			<p class="calibre9">&ndash;	Cóż…</p>
			<p class="calibre9">&ndash;	Widzimy was znacznie wyraźniej niż wy sami.</p>
			<p class="calibre9">Sądziła, że Szpila ją poprze, ta jednak siedziała w&nbsp;milczeniu, przypatrując się Fabischowi. Może uznała, że ciosy padające ze strony Gośki są wystarczające. A&nbsp;może sama zbierała się do wyprowadzenia kilku.</p>
			<p class="calibre9">&ndash;	W&nbsp;porządku&nbsp;&ndash; rzucił Kacper.&nbsp;&ndash; Co z&nbsp;tą Krynicą?</p>
			<p class="calibre9">&ndash;	Widniała zarówno na pierwszej, jak i&nbsp;drugiej przesyłce. Najpierw z&nbsp;ogólną wzmianką o&nbsp;dwa tysiące szóstym roku, a&nbsp;potem o&nbsp;styczniu.</p>
			<p class="calibre9">&ndash;	Zakładam, że sprawdziły panie, co tam się wtedy działo.</p>
			<p class="calibre9">&ndash;	Tak&nbsp;&ndash; przyznała Rosa.&nbsp;&ndash; Podejmowano standardowe uchwały, robiono remonty przed nadchodzącym sezonem turystycznym, kłusownicy nielegalnie odławiali łososie, było jakieś włamanie&nbsp;&ndash; odparła Gocha.&nbsp;&ndash; Nic ponad normę, oprócz jednej rzeczy.</p>
			<p class="calibre9">&ndash;	To znaczy?</p>
			<p class="calibre9">&ndash;	Miał miejsce dość duży sztorm, dziewięć w&nbsp;skali Beauforta. Fale wlewały się na ląd i&nbsp;przerwały linie energetyczne, doszło do lokalnych podtopień i&nbsp;zerwania nawierzchni na drodze wojewódzkiej, przez co Krynica na jakiś czas została odcięta od reszty Mierzei Wiślanej.</p>
			<p class="calibre9">Kacper raz jeszcze powiódł wzrokiem po stole.</p>
			<p class="calibre9">&ndash;	Mógłbym prosić o&nbsp;jakąś kawę?</p>
			<p class="calibre9">&ndash;	Nie&nbsp;&ndash; odparła Rosa.&nbsp;&ndash; Ciśnienie zaraz powinno panu pójść w&nbsp;górę.</p>
			<p class="calibre9">&ndash;	Zamierza mnie pani zdenerwować?</p>
			<p class="calibre9">&ndash;	Zamierzam przedstawić panu sprawę, którą natychmiast powinien się pan zająć.</p>
			<p class="calibre9">&ndash;	Okej…</p>
			<p class="calibre9">Charakterystyczne dla jego pokolenia „okej” z&nbsp;zawieszonym głosem było nie tyle potwierdzeniem, ile rzuceniem wyzwania. Gośka zamierzała je podjąć.</p>
			<p class="calibre9">&ndash;	Ten anonimowy informator już dwukrotnie wskazał to miejsce i&nbsp;ten czas&nbsp;&ndash; podjęła.&nbsp;&ndash; Nie zrobił tego bez przyczyny.</p>
			<p class="calibre9">&ndash;	No i&nbsp;jaka ona jest?</p>
			<p class="calibre9">&ndash;	Coś musiało się tam wówczas wydarzyć.</p>
			<p class="calibre9">&ndash;	Sztorm.</p>
			<p class="calibre9">&ndash;	Oprócz sztormu&nbsp;&ndash; syknęła.&nbsp;&ndash; Coś, co ma znaczenie dla zaginięcia Gerarda Edlinga.</p>
			<p class="calibre9">&ndash;	I&nbsp;wnosi tak pani na podstawie czego?</p>
			<p class="calibre9">&ndash;	Jednej, prostej rzeczy.</p>
			<p class="calibre9">&ndash;	Słucham.</p>
			<p class="calibre9">Gocha odchyliła się nieco w&nbsp;tył.</p>
			<p class="calibre9">&ndash;	Jestem jedyną osobą, która nie przestała szukać Gerarda&nbsp;&ndash; oznajmiła.&nbsp;&ndash; Robię to, od kiedy znikł, i&nbsp;nie mam zamiaru rezygnować. Sprawdzam wszystkie tropy, badam każde doniesienie, nic nie jest dla mnie bez znaczenia.</p>
			<p class="calibre9">&ndash;	To świetnie, ale…</p>
			<p class="calibre9">&ndash;	Oprócz tego zajmuję się co najwyżej kradzieżą roweru przy Stawku Barlickiego&nbsp;&ndash; ucięła.&nbsp;&ndash; Jeśli więc ktoś zostawia mi jakieś poszlaki, to mogą dotyczyć wyłącznie tej sprawy.</p>
			<p class="calibre9">Fabisch wydawał się nieprzekonany, ale nie tak, jak wcześniej Szpila. Wyglądał, jakby dopuszczał przedstawiony scenariusz jako hipotetycznie prawdopodobny.</p>
			<p class="calibre9">&ndash;	Ale jak sama pani mówi, nic znaczącego oprócz tego sztormu nie miało wtedy miejsca&nbsp;&ndash; zauważył.</p>
			<p class="calibre9">&ndash;	Nic, o&nbsp;czym wiemy.</p>
			<p class="calibre9">&ndash;	A&nbsp;o&nbsp;czym pani zdaniem możemy nie wiedzieć?</p>
			<p class="calibre9">Rosa pozwoliła sobie na lekki uśmiech. Miała go.</p>
			<p class="calibre9">&ndash;	Na to pytanie może odpowiedzieć tylko Salomon Grynberg&nbsp;&ndash; oznajmiła.</p>
			<p class="calibre9">&ndash;	Kto?</p>
			<p class="calibre9">&ndash;	Ówczesny śledczy z&nbsp;Prokuratury Rejonowej Gdańsk-Oliwa.</p>
			<p class="calibre9">&ndash;	I&nbsp;skąd on się w&nbsp;tym wszystkim wziął?</p>
			<p class="calibre9">&ndash;	Jego nazwisko znajdowało się na drugim pudle.</p>
			<p class="calibre9">Wiedziała, że rozegrała to odpowiednio, a&nbsp;Kacper łyknął haczyk. Był zaintrygowany, a&nbsp;ona na tym etapie właściwie nie potrzebowała niczego więcej.</p>
			<p class="calibre9">Mimo to poszła za ciosem.</p>
			<p class="calibre9">&ndash;	Sprawdziliśmy tego człowieka&nbsp;&ndash; oznajmiła.&nbsp;&ndash; Okazuje się, że w&nbsp;styczniu dwa tysiące szóstego roku rzeczywiście pracował w&nbsp;tamtej jednostce prokuratury, ale zaraz potem złożył podanie o&nbsp;przeniesienie. Dość szybko wydano decyzję i&nbsp;postanowiono o&nbsp;umożliwieniu mu podjęcia pracy na Śląsku.</p>
			<p class="calibre9">Gerard zapewne zaznaczyłby, że to nie praca, lecz służba, ale Gocha nie sądziła, by Fabisch był równie zasadniczy.</p>
			<p class="calibre9">&ndash;	Aktualnie można go znaleźć w&nbsp;Bytomiu&nbsp;&ndash; dodała.&nbsp;&ndash; Konkretnie w&nbsp;tamtejszej prokuraturze okręgowej.</p>
			<p class="calibre9">&ndash;	W&nbsp;takim razie może trzeba się z&nbsp;nim skontaktować i&nbsp;zapytać, co robił w&nbsp;Krynicy w&nbsp;dwa tysiące szóstym roku.</p>
			<p class="calibre9">&ndash;	Próbowałyśmy&nbsp;&ndash; włączyła się Szpila.&nbsp;&ndash; Niestety złożono nam sugestię, której nie mogłyśmy zaakceptować.</p>
			<p class="calibre9">&ndash;	To znaczy?</p>
			<p class="calibre9">&ndash;	Kazano nam spierdalać.</p>
			<p class="calibre9">Kacper uniósł brwi, a&nbsp;Rosa cicho odchrząknęła.</p>
			<p class="calibre9">&ndash;	Mniej więcej&nbsp;&ndash; zaznaczyła.&nbsp;&ndash; Powiedziano nam, że prokurator Grynberg nie prowadzi żadnych postępowań ani nie pełni żadnej roli, które obligowałyby go do kontaktów z&nbsp;mediami, i&nbsp;zaproponowano, byśmy zwróciły się do biura prasowego.</p>
			<p class="calibre9">Fabisch milczał.</p>
			<p class="calibre9">&ndash;	Ale już nie z&nbsp;takimi sobie radziłyśmy&nbsp;&ndash; dodała Szpila.&nbsp;&ndash; Spróbowałyśmy więc w&nbsp;innym miejscu.</p>
			<p class="calibre9">&ndash;	Jakim?</p>
			<p class="calibre9">&ndash;	Prokuraturze Rejonowej Gdańsk-Oliwa&nbsp;&ndash; przejęła pałeczkę Gośka.&nbsp;&ndash; Pracuje tam kilka osób, które dobrze pamiętają Salomona Grynberga.</p>
			<p class="calibre9">&ndash;	Bo też trudno go zapomnieć&nbsp;&ndash; rzuciła Sandra.</p>
			<p class="calibre9">&ndash;	Dlaczego?</p>
			<p class="calibre9">Szpila zaplotła ręce na karku, a&nbsp;potem odchyliła się na krześle, balansując na tylnych nóżkach.</p>
			<p class="calibre9">&ndash;	Miał sporo ikry i&nbsp;sporo niekonwencjonalnych jak na tamte czasy metod śledczych&nbsp;&ndash; oznajmiła.&nbsp;&ndash; Szczególnie interesował się kinezyką.</p>
			<p class="calibre9">&ndash;	Mową ciała? W&nbsp;tamtym czasie?</p>
			<p class="calibre9">&ndash;	Rozumiem, że to było rok czy dwa przed premierą <em class="calibre4">Lie To Me</em> i&nbsp;<em class="calibre4">Mentalisty</em>, ale śledczy stosowali te metody na długo przed bohaterami seriali.</p>
			<p class="calibre9">Kacper Fabisch niechętnie skinął głową, wyraźnie niezadowolony z&nbsp;bycia pouczanym przez dziennikarkę.</p>
			<p class="calibre9">&ndash;	Pytałyśmy o&nbsp;styczeń dwa tysiące szóstego&nbsp;&ndash; podjęła Gocha.&nbsp;&ndash; I&nbsp;o&nbsp;związek z&nbsp;Krynicą Morską.</p>
			<p class="calibre9">&ndash;	I?</p>
			<p class="calibre9">&ndash;	Oznajmili, że to nie ich właściwość miejscowa.</p>
			<p class="calibre9">&ndash;	Przecież to zaraz obok.</p>
			<p class="calibre9">&ndash;	Godzina drogi&nbsp;&ndash; przyznała Rosa.&nbsp;&ndash; Tak czy inaczej w&nbsp;dwa tysiące szóstym tamta okolica podlegała pod Malbork, nie wiem, jak jest teraz. Nieistotne. Liczy się to, że jedna z&nbsp;osób pamiętała tamten sztorm. I&nbsp;pamiętała, że Grynberg utknął wtedy w&nbsp;Krynicy.</p>
			<p class="calibre9">Oczy Kacpra wyraźnie się rozszerzyły.</p>
			<p class="calibre9">&ndash;	Wiadomo, co tam robił?&nbsp;&ndash; rzucił.</p>
			<p class="calibre9">&ndash;	Wiadomo.</p>
			<p class="calibre9">&ndash;	Więc?</p>
			<p class="calibre9">&ndash;	Według osoby, z&nbsp;którą rozmawiałyśmy, uczestniczył w&nbsp;szkoleniu właśnie z&nbsp;analizowania mowy ciała.</p>
			<p class="calibre9">Młody prokurator sprawiał wrażenie, jakby miał zamiar zagwizdać pod nosem, a&nbsp;potem pochwalić obydwie dziennikarki za to, że tak sprawnie dotarły do kluczowego elementu.</p>
			<p class="calibre9">Gocha odczekała moment, Fabisch jednak się nie odezwał.</p>
			<p class="calibre9">&ndash;	Jeśli dalej sądzi pan, że to nie ma związku z&nbsp;Gerardem, będę musiała uznać, że nie splamił pan się intelektem.</p>
			<p class="calibre9">Kacper chrząknął niepewnie, a&nbsp;potem szarpnął za poły marynarki, jakby nagle poczuł, że wymierzone są w&nbsp;niego kamery. Pochylił się nad stołem.</p>
			<p class="calibre9">&ndash;	Niech mi pani mówi po imieniu&nbsp;&ndash; rzucił.&nbsp;&ndash; I&nbsp;powie, gdzie konkretnie możemy znaleźć tego Grynberga.</p>
			<h2 class="sigil_not_in_toc">3</h2>
			<p class="miejsce">Krynica Morska, Mierzeja Wiślana</p>
			<p class="styl">Beacie Drejer umknęło to, co wzbudziło podejrzliwość Edlinga. Wraz ze wszystkimi innymi skupiała się wyłącznie na profilerze z&nbsp;Krakowa, pracowniku instytutu Sehna&nbsp;&ndash; jedynej osobie, z&nbsp;którą Janusz Kantyk miał do czynienia. Wydawało się to wystarczającym powodem do rzucenia na Rojewicza cienia podejrzeń.</p>
			<p class="calibre9">Gerard jednak zamiast skoncentrować się na nim, patrzył na kogoś innego. Zamiast zadawać pytania, milczał.</p>
			<p class="calibre9">Pozostali tymczasem bombardowali nimi Wincenta Rojewicza. Czy wiedział o&nbsp;ekspertyzie sporządzonej przez Kantyka dla IES; skąd wiedział; dlaczego nic nie wyjaśnił; czego ekspertyza dotyczyła; jakie konkretnie miała skutki.</p>
			<p class="calibre9">Facet był pod ostrzałem, także ze strony Beaty.</p>
			<p class="calibre9">&ndash;	Zapewniam państwa, że nie miałem o&nbsp;tym pojęcia&nbsp;&ndash; bronił się.&nbsp;&ndash; Instytut Sehna to duża jednostka badawcza, z&nbsp;licznymi działami, pracowniami, zakładami, w&nbsp;których pracuje… nie wiem, może w&nbsp;sumie nawet dwieście osób. Proszę zrozumieć, że…</p>
			<p class="calibre9">&ndash;	Jako jedyny z&nbsp;nas miał pan bezpośredni związek z&nbsp;doktorem Kantykiem&nbsp;&ndash; wpadł mu w&nbsp;słowo Grynberg.</p>
			<p class="calibre9">Rojewicz szybko przeniósł wzrok na Drejer.</p>
			<p class="calibre9">&ndash;	A&nbsp;ona?</p>
			<p class="calibre9">&ndash;	Była słuchaczką na jednym wykładzie&nbsp;&ndash; odparł Salomon.&nbsp;&ndash; Trudno to nazwać wielkim powiązaniem.</p>
			<p class="calibre9">&ndash;	A&nbsp;sporządzenie przez doktora ekspertyzy dla mojej jednostki łatwo? Przecież to absurd. Nawet nie miałem o&nbsp;tym pojęcia.</p>
			<p class="calibre9">Beata obróciła się do Kantyka, chcąc zapytać go, czego dokładnie dotyczyła jego opinia. Zawahała się jednak, widząc, że Gerard uważnie przygląda się nie Kantykowi, ale jego żonie.</p>
			<p class="calibre9">Znała ten wzrok. Analityczny, chłodny, oceniający.</p>
			<p class="calibre9">Wiedziała też, co za nim idzie. Edling nie formułował pochopnych wniosków, dwa razy się zastanawiał i&nbsp;rozważał każdą ewentualność, nim postawił hipotezę. Teraz sprawiał wrażenie, jakby był gotów to zrobić. Jakby już to zrobił.</p>
			<p class="calibre9">Drejer zrezygnowała z&nbsp;przepytywania Kantyka, oddaliła się od reszty i&nbsp;podeszła do przełożonego. Nadal przyglądał się Cecylii, ta jednak była nieświadoma badawczego spojrzenia.</p>
			<p class="calibre9">&ndash;	Panie prokuratorze?&nbsp;&ndash; spytała cicho Beata.</p>
			<p class="calibre9">Nie doczekała się żadnej odpowiedzi.</p>
			<p class="calibre9">&ndash;	Mamy dość znaczące powiązanie z&nbsp;Rojewiczem&nbsp;&ndash; dodała.</p>
			<p class="calibre9">Edling lekko pokręcił głową.</p>
			<p class="calibre9">&ndash;	Mamy coś istotniejszego.</p>
			<p class="calibre9">&ndash;	To znaczy?</p>
			<p class="calibre9">&ndash;	Zwróć uwagę na Cecylię.</p>
			<p class="calibre9">&ndash;	Zwróciłam, ale…</p>
			<p class="calibre9">Beata zawiesiła głos i&nbsp;wzruszyła ramionami, ale przełożony nijak nie zareagował na jej bezradność.</p>
			<p class="calibre9">&ndash;	Co konkretnie pan zauważył?&nbsp;&ndash; spytała.</p>
			<p class="calibre9">&ndash;	Nie zachowuje się tak jak reszta. Nie skupiła się na Rojewiczu, zupełnie jakby uznała fakt sporządzenia ekspertyzy za całkowicie nieistotny. A&nbsp;przecież w&nbsp;tej sytuacji powinna być gotowa drążyć, może nawet obarczyć winą pierwszego, na kogo padnie cień podejrzeń.</p>
			<p class="calibre9">Beata skinęła głową, bo zasadniczo właśnie tak powinno się stać.</p>
			<p class="calibre9">&ndash;	Patrzyła na niewłaściwą osobę&nbsp;&ndash; dodał Gerard.&nbsp;&ndash; A&nbsp;kiedy ta osoba zerknęła na nią w&nbsp;odpowiedzi, Cecylia machinalnie poprawiła bluzkę i&nbsp;wciągnęła brzuch.</p>
			<p class="calibre9">&ndash;	Słucham?</p>
			<p class="calibre9">&ndash;	Zrobiła to bezwiednie. W&nbsp;innych okolicznościach być może pilnowałaby się, w&nbsp;końcu na co dzień żyje z&nbsp;człowiekiem analizującym mowę niewerbalną, zwraca uwagę na takie rzeczy. Ale tu i&nbsp;teraz jest całkowicie bezbronna, balansuje na granicy nieświadomości, a&nbsp;jej ciało działa jak automat.</p>
			<p class="calibre9">Edling wycofał się nieco, a&nbsp;Beata zrobiła to samo. Nikt nie interesował się ich rozmową, mimo to wolałaby prowadzić ją w&nbsp;ustronniejszym miejscu.</p>
			<p class="calibre9">&ndash;	Więc ten, na kogo patrzyła, ma dla niej znaczenie&nbsp;&ndash; rzuciła cicho.</p>
			<p class="calibre9">&ndash;	Ewidentnie. Jej podświadomość dba o&nbsp;to, by prezentowała się w&nbsp;oczach tego człowieka dobrze.</p>
			<p class="calibre9">&ndash;	I&nbsp;o&nbsp;kim konkretnie mówimy?</p>
			<p class="calibre9">Gerard lekko skinął głową w&nbsp;kierunku grupy.</p>
			<p class="calibre9">&ndash;	Patrzyła na Salomona Grynberga.</p>
			<p class="calibre9">&ndash;	Przecież nawet go nie zna.</p>
			<p class="calibre9">&ndash;	Albo tylko tak twierdzi&nbsp;&ndash; skwitował pod nosem Edling.&nbsp;&ndash; Spójrz, jak się ustawia.</p>
			<p class="calibre9">&ndash;	Jak?</p>
			<p class="calibre9">Zamiast odpowiedzieć, Gerard ruszył w&nbsp;kierunku grupy. Stanął tak, by Grynberg musiał nieco się przesunąć, po czym zadał kilka pytań Rojewiczowi. Wysłuchał odpowiedzi, dopytał o&nbsp;coś, a&nbsp;następnie znów zmienił pozycję, wymuszając na innych delikatne przesunięcie się.</p>
			<p class="calibre9">Beata skupiała wzrok przede wszystkim na kobiecie. Szybko przekonała się, że Edling miał rację.</p>
			<p class="calibre9">Cecylia zwracała się przodem do Grynberga. Klasyczne zachowanie kogoś, kto odczuwa wobec innej osoby silne, pozytywne emocje. Była to prosta zależność, szczególnie dobrze widoczna w&nbsp;grupie.</p>
			<p class="calibre9">Po chwili Gerard wrócił do Drejer i&nbsp;wymownie uniósł brwi.</p>
			<p class="calibre9">&ndash;	Jakiś komentarz?&nbsp;&ndash; spytał.</p>
			<p class="calibre9">&ndash;	Chyba jest zbędny.</p>
			<p class="calibre9">&ndash;	Owszem&nbsp;&ndash; przyznał.&nbsp;&ndash; Ta kobieta wyraźnie czuje coś do Grynberga.</p>
			<p class="calibre9">Spojrzeli na siebie bez słowa, nie potrzebowali bowiem namawiać się, by postanowić, co należy robić. Odczekali moment, by nawałnica pytań pod adresem profilera z&nbsp;Krakowa osłabła, po czym poprosili Cecylię o&nbsp;rozmowę.</p>
			<p class="calibre9">Była tak nieobecna, że Drejer zaczęła obawiać się, czy kobieta aby na pewno usłyszała prośbę. Edling miał rację, działała automatycznie, nie kontrolowała swoich reakcji i&nbsp;zasadniczo może nawet nie wiedziała, co dzieje się wokół.</p>
			<p class="calibre9">Gerard musiał zapytać jeszcze raz, nim w&nbsp;końcu dotarły do niej jego słowa.</p>
			<p class="calibre9">&ndash;	Ale w&nbsp;czym ja mogę pomóc?&nbsp;&ndash; spytała bezbarwnym, przygaszonym tonem człowieka, który trzyma się tego świata tylko resztkami sił.</p>
			<p class="calibre9">&ndash;	W&nbsp;ustaleniu kilku faktów&nbsp;&ndash; odparł Edling.</p>
			<p class="calibre9">&ndash;	Jakich?</p>
			<p class="calibre9">Wskazał wzrokiem kuchnię, najbliższe pomieszczenie, w&nbsp;którym mieli szansę na spokojną rozmowę.</p>
			<p class="calibre9">&ndash;	Jeśli udałaby się pani na moment z&nbsp;nami na stronę, zapewniam, że wyjaśnię.</p>
			<p class="calibre9">&ndash;	Dobrze…</p>
			<p class="calibre9">Weszła za nimi, a&nbsp;Beata ustawiła się tak, by widzieć, co dzieje się w&nbsp;stołówce. Kantyk słyszał ich rozmowę, wiedział, że żona zgodziła się zamienić z&nbsp;prokuratorami kilka słów, i&nbsp;wyraźnie mu to nie przeszkadzało, reszta jednak mogła w&nbsp;końcu się tym zainteresować bardziej, niż powinna.</p>
			<p class="calibre9">&ndash;	Mamy kilka pytań na temat jednej z&nbsp;osób tutaj&nbsp;&ndash; odezwał się Edling.</p>
			<p class="calibre9">&ndash;	Tak?</p>
			<p class="calibre9">&ndash;	Wie pani której?</p>
			<p class="calibre9">&ndash;	Wincenta Rojewicza?</p>
			<p class="calibre9">&ndash;	Nie.</p>
			<p class="calibre9">Drejer przypatrywała się kobiecie, świadoma, że może robić to bez skrępowania. Podczas gdy Edling będzie prowadził rozmowę, ona skupi się wyłącznie na reakcjach Cecylii. I&nbsp;to ona będzie mogła wyciągnąć z&nbsp;nich najwięcej.</p>
			<p class="calibre9">&ndash;	Nie domyśla się pani?</p>
			<p class="calibre9">&ndash;	Obawiam się, że nie.</p>
			<p class="calibre9">Przełączyła się w&nbsp;nieco inny tryb, jej głos nabrał pewności, nieco barwy. Instynktownie zrozumiała, że musi się pilnować.</p>
			<p class="calibre9">&ndash;	Mam na myśli Salomona Grynberga&nbsp;&ndash; rzucił Edling.</p>
			<p class="calibre9">Beata wyostrzyła wszystkie zmysły. Próbowała zatrzymać każdą reakcję kobiety na stop-klatce, by móc przyjrzeć się każdej z&nbsp;nich jak najdokładniej.</p>
			<p class="calibre9">Lekkie rozszerzenie oczu na dźwięk imienia i&nbsp;nazwiska. Mimowolne rozchylenie ust. A&nbsp;co najważniejsze, niewielki ruch nozdrzy. Cecylia potrzebowała nieco więcej powietrza.</p>
			<p class="calibre9">Gerard milczał, nie podsuwając jej niczego, za co mogłaby się chwycić. Przeciągające się milczenie przy akompaniamencie nieustannego dudnienia deszczu wprawiało w&nbsp;dyskomfort tylko jedną ze stron. I&nbsp;popychało ją do przerwania ciszy.</p>
			<p class="calibre9">&ndash;	Dlaczego pan o&nbsp;niego pyta?&nbsp;&ndash; odezwała się w&nbsp;końcu Cecylia.&nbsp;&ndash; Nic na jego temat nie wiem, nigdy wcześniej go nie spotkałam. O&nbsp;ile wiem, mój mąż także nie. Z&nbsp;pewnością powiedziałby, gdyby było inaczej.</p>
			<p class="calibre9">Drejer dostrzegała kolejne oznaki, że coś jest na rzeczy.</p>
			<p class="calibre9">Inaczej Cecylia zadałaby pytanie i&nbsp;na tym poprzestała. Nie odpowiadałaby sobie, nie rozwijałaby sama wątku. Robiła to, bo głos z&nbsp;tyłu głowy podpowiadał jej, że musi wykonać pewien wysiłek, by przekonać Edlinga.</p>
			<p class="calibre9">Gdyby nie była w&nbsp;szoku, być może uświadomiłaby sobie, że podobne zachowanie w&nbsp;tym wypadku może przynieść efekt odwrotny do zamierzonego.</p>
			<p class="calibre9">Gerard nadal rozmyślnie milczał.</p>
			<p class="calibre9">&ndash;	Może powinien pan zapytać mojego męża.</p>
			<p class="calibre9">&ndash;	Pytam panią.</p>
			<p class="calibre9">Głos miał spokojny, nie dało się w&nbsp;nim usłyszeć oskarżycielskich nut, które mogłyby zantagonizować rozmówczynię. Panował nad sobą i&nbsp;nad tym, co się działo.</p>
			<p class="calibre9">&ndash;	W&nbsp;takim razie już odpowiedziałam: nie znam tego człowieka.</p>
			<p class="calibre9">Udzielenie tej samej informacji dwukrotnie. Kolejna klasyczna, instynktowna reakcja ze strony osoby podającej nieprawdę. W&nbsp;dodatku sformułowanie „tego człowieka”, które miało wytworzyć między nią a&nbsp;Grynbergem dystans.</p>
			<p class="calibre9">&ndash;	Jest pani pewna?</p>
			<p class="calibre9">&ndash;	Tak.</p>
			<p class="calibre9">&ndash;	Nie przewinął się nigdzie? Może gdzieś przypadkiem?</p>
			<p class="calibre9">&ndash;	Pamiętałabym.</p>
			<p class="calibre9">&ndash;	Dlaczego?</p>
			<p class="calibre9">&ndash;	Bo od kiedy… od kiedy to się zaczęło, wszyscy staramy się przypomnieć sobie nawet najmniej istotne sprawy.</p>
			<p class="calibre9">Edling posłał Beacie krótkie, niemal niedostrzegalne spojrzenie. Osoba postronna uznałaby zapewne, że po prostu się rozejrzał. Drejer wiedziała jednak, że dostała wyraźny sygnał.</p>
			<p class="calibre9">&ndash;	Mieszkają państwo gdzieś niedaleko, prawda?&nbsp;&ndash; spytała.</p>
			<p class="calibre9">Cecylia obróciła się w&nbsp;jej stronę.</p>
			<p class="calibre9">&ndash;	W&nbsp;Elblągu.</p>
			<p class="calibre9">&ndash;	To raptem ile? Godzina drogi stąd?</p>
			<p class="calibre9">&ndash;	Niecała.</p>
			<p class="calibre9">&ndash;	Więc czasem tu państwo bywali, także przed organizacją konferencji?</p>
			<p class="calibre9">Konferencja była dużym słowem, ale Beata miała wrażenie, że właśnie takich używają Kantykowie do określenia tego, co robił Janusz.</p>
			<p class="calibre9">&ndash;	Tak, bywaliśmy tu wcześniej&nbsp;&ndash; przyznała Cecylia.&nbsp;&ndash; Stąd w&nbsp;ogóle wiedzieliśmy o&nbsp;tym hotelu. Słabo się reklamuje, właściwie wcale. Trzeba wiedzieć, gdzie go szukać.</p>
			<p class="calibre9">&ndash;	A&nbsp;w&nbsp;Gdańsku?</p>
			<p class="calibre9">&ndash;	Słucham?</p>
			<p class="calibre9">Edling nie odpowiedział. Czekał.</p>
			<p class="calibre9">&ndash;	Czy byliśmy w&nbsp;Gdańsku…</p>
			<p class="calibre9">Nadal nie podjął wątku, nijak nie zareagował, nie zdecydował się nawet na niewielki sygnał fatyczny typu „mhm”.</p>
			<p class="calibre9">&ndash;	Cóż, no tak, byliśmy. Oczywiście. Ale minęło już sporo czasu.</p>
			<p class="calibre9">Drejer nie umknęło, że kobieta operuje krótkimi, konkretnymi zdaniami, co mogło świadczyć o&nbsp;tym, że się pilnuje i&nbsp;uważa, by nie powiedzieć zbyt wiele.</p>
			<p class="calibre9">&ndash;	Zabraliśmy kiedyś Aliego na Westerplatte, choć sama nie wiem po co. To był pomysł Janusza.</p>
			<p class="calibre9">Ali.</p>
			<p class="calibre9">Od Aleksego? Aleksandra?</p>
			<p class="calibre9">Było coś upiornego w&nbsp;tym, że dopiero teraz wraz z&nbsp;Gerardem usłyszeli, jak chłopak miał na imię. Beata nawet nie pytała, zasadniczo nie przeszło jej to przez myśl. Czyżby instynktownie starała się odczłowieczyć ofiarę?</p>
			<p class="calibre9">Zanim zaczęła służbę w&nbsp;prokuraturze, wydawało jej się to niemoralne, szybko jednak zorientowała się, że powinna postrzegać to zupełnie odwrotnie&nbsp;&ndash; jako warunek sine qua non prowadzenia skutecznego śledztwa. Emanacją tego dystansu było stosowanie odpowiedniego żargonu.</p>
			<p class="calibre9">Ofiara, która wyskoczyła lub wypadła z&nbsp;okna, to kleks. Ta, która się powiesiła&nbsp;&ndash; żyrandol. Martwy pijak na ulicy nazywany był leżakiem, topielec często spławikiem. Worek lub skóra oznaczało zwłoki.</p>
			<p class="calibre9">Przy pierwszej styczności z&nbsp;tą nomenklaturą można było pomyśleć, że śledczy nie mają uczuć. Mieli ich jednak całkiem sporo&nbsp;&ndash; a&nbsp;nadmiar przeszkadzał w&nbsp;pracy, właściwie ją uniemożliwiał. Jedynie dzięki odcięciu się od świadomości, że zginął człowiek, można było dopaść tego, kto odebrał mu życie.</p>
			<p class="calibre9">&ndash;	Sama nie bywała pani w&nbsp;Gdańsku?&nbsp;&ndash; spytał Gerard.&nbsp;&ndash; Bez męża?</p>
			<p class="calibre9">Beata natychmiast wróciła do tego, co tu i&nbsp;teraz.</p>
			<p class="calibre9">&ndash;	Nie. Nie wydaje mi się.</p>
			<p class="calibre9">&ndash;	Zatem nie jest pani pewna?</p>
			<p class="calibre9">&ndash;	Cóż…</p>
			<p class="calibre9">&ndash;	Wizyty w&nbsp;innym mieście zazwyczaj się pamięta.</p>
			<p class="calibre9">&ndash;	Mam na myśli… Znaczy, ostatnimi czasy nie byłam tam. To na pewno. Ale wcześniej, lata temu, na pewno.</p>
			<p class="calibre9">&ndash;	A&nbsp;Salomon Grynberg bywał w&nbsp;Elblągu?</p>
			<p class="calibre9">Rzucił to niby mimochodem, ale celował długo i&nbsp;precyzyjnie. Co więcej, trafił dokładnie w&nbsp;ten punkt, na którym mu zależało.</p>
			<p class="calibre9">Cecylia nie zdążyła się zmitygować, jej wzrok automatycznie powędrował w&nbsp;kierunku stołówki. Trwało to tylko chwilę, ale jeśli wiedziało się, na co uważać, nie sposób było tego przegapić.</p>
			<p class="calibre9">&ndash;	Może powinniśmy porozmawiać z&nbsp;nim, a&nbsp;nie z&nbsp;panią?</p>
			<p class="calibre9">&ndash;	Ale…</p>
			<p class="calibre9">Edling znów odczekał, nie reagując.</p>
			<p class="calibre9">&ndash;	Ale dlaczego?</p>
			<p class="calibre9">&ndash;	Ponieważ mieli państwo romans&nbsp;&ndash; oświadczył spokojnie Gerard.&nbsp;&ndash; A&nbsp;rachunek prawdopodobieństwa dowodzi, iż to mężczyźni chętniej mówią na ten temat.</p>
			<p class="calibre9">&ndash;	Skąd panu to… dlaczego w&nbsp;ogóle…</p>
			<p class="calibre9">Balansowała na granicy zagrania kartą zrozpaczonej matki, która załamie się pod ciężarem nadmiernych emocji.</p>
			<p class="calibre9">Beata uznała, że pora się włączyć.</p>
			<p class="calibre9">&ndash;	Nie zamierzamy dzielić się tą wiedzą z&nbsp;kimkolwiek&nbsp;&ndash; zapewniła.&nbsp;&ndash; W&nbsp;szczególności z&nbsp;pani mężem.</p>
			<p class="calibre9">To, co przed momentem wydawało się niemożliwe, wydarzyło się na ich oczach&nbsp;&ndash; Cecylia Kantyk jeszcze bardziej zapadła się w&nbsp;sobie.</p>
			<p class="calibre9">Beata miała do siebie pretensje, świadoma, że powinna zaoferować kobiecie raczej wsparcie, a&nbsp;nie dodatkowy ciężar. Szybko jednak upomniała się, że to nie jej rola. Ona musiała skupić się na tym, by znaleźć zabójcę.</p>
			<p class="calibre9">&ndash;	Te informacje mogą okazać się przydatne&nbsp;&ndash; powiedziała.</p>
			<p class="calibre9">&ndash;	Ale nie myślą chyba państwo, że on…</p>
			<p class="calibre9">&ndash;	Ustalimy to&nbsp;&ndash; ucięła Drejer.&nbsp;&ndash; Ale musi nam pani wszystko powiedzieć.</p>
			<p class="calibre9">Patrząc na Cecylię, miała wrażenie, że pogrążona w&nbsp;żałobie matka zaraz zejdzie na ich oczach. Zdawała się tracić wolę nie tylko do oponowania, ale także istnienia.</p>
			<p class="calibre9">Gdyby nie to, z&nbsp;pewnością nie zdecydowałaby się mówić otwarcie. Dotarło do niej jednak, że nie ma już czego ratować. Z&nbsp;momentem śmierci dziecka przepadło wszystko inne, także jej małżeństwo.</p>
			<p class="calibre9">&ndash;	Tak&nbsp;&ndash; powiedziała cicho i&nbsp;spuściła wzrok.&nbsp;&ndash; Mieliśmy romans.</p>
			<p class="calibre9">Beata wiedziała, że musi szybko iść za ciosem.</p>
			<p class="calibre9">&ndash;	Kiedy się zakończył?</p>
			<p class="calibre9">&ndash;	Tydzień temu.</p>
			<p class="calibre9">Brwi Drejer lekko się uniosły.</p>
			<p class="calibre9">&ndash;	Dlatego tu przyjechał&nbsp;&ndash; dodała nieobecnym tonem Cecylia.&nbsp;&ndash; Nie był zainteresowany odczytem, warsztatami… żadną z&nbsp;tych rzeczy. Zjawił się, bo zerwałam z&nbsp;nim kontakt.</p>
			<h2 class="sigil_not_in_toc">4</h2>
			<p class="miejsce">ul. św. Wojciecha, Opole</p>
			<p class="styl">Zielonkawa Toyota RAV4 z&nbsp;charakterystycznym kołem na bagażniku stała tam, gdzie zazwyczaj trudno było znaleźć miejsce parkingowe. Szpili jednak jakimś cudem udało się je namierzyć, toteż z&nbsp;Bałkanicy szły tutaj wraz z&nbsp;Gochą raptem pięć minut.</p>
			<p class="calibre9">Tuż po opuszczeniu lokalu dla Rosy stało się jasne, dlaczego znajoma w&nbsp;trakcie spotkania z&nbsp;Fabischem była tak milcząca. Telefon, który odebrała, wszystko zmieniał. I&nbsp;sprawił, że jej myśli szły już w&nbsp;kompletnie innym kierunku.</p>
			<p class="calibre9">&ndash;	Jesteś pewna, że musisz wracać?&nbsp;&ndash; rzuciła Gośka, kiedy zatrzymały się przed ravką.</p>
			<p class="calibre9">&ndash;	Gdybym nie była, już popierdalałybyśmy w&nbsp;kierunku Bytomia.</p>
			<p class="calibre9">&ndash;	Okej. Czyli coś nowego w&nbsp;sprawie Boreasza?</p>
			<p class="calibre9">&ndash;	Zobaczymy&nbsp;&ndash; odparła Sandra.</p>
			<p class="calibre9">Nadzieja w&nbsp;jej głosie była wyraźnie wyczuwalna, a&nbsp;Rosa ani trochę się nie dziwiła. Widziała wszystkie odcinki <em class="calibre4">Raportu</em> NSI, rozmawiała ze Szpilą, znała tę sprawę na tyle, na ile dało się ją poznać. Na jej miejscu też podporządkowałaby wszystko próbie odnalezienia tego człowieka.</p>
			<p class="calibre9">Podały sobie rękę, a&nbsp;potem Sandra otworzyła drzwi Toyoty.</p>
			<p class="calibre9">&ndash;	Nie padnie ci ten gruchot po drodze?&nbsp;&ndash; rzuciła Gocha.</p>
			<p class="calibre9">&ndash;	Zrobiła dwieście tysięcy kilometrów, zrobi i&nbsp;kolejnych sto.</p>
			<p class="calibre9">&ndash;	Przecież ona pamięta jeszcze uchwalenie Konstytucji.</p>
			<p class="calibre9">&ndash;	To świadczy na jej korzyść, jest nie do zajechania.</p>
			<p class="calibre9">Rosa powiodła wzrokiem po spękanej kierownicy, suwakach do kontrolowania nawiewu oraz radiu, które stanowiło prawdziwy wehikuł czasu za sprawą wejścia na płyty CD.</p>
			<p class="calibre9">&ndash;	Daj znać, jak się czegoś dowiesz w&nbsp;sprawie tej Krynicy&nbsp;&ndash; rzuciła Szpila.</p>
			<p class="calibre9">&ndash;	A&nbsp;ty w&nbsp;kwestii Boreasza.</p>
			<p class="calibre9">&ndash;	Wiadomo.</p>
			<p class="calibre9">Posłały sobie krótkie spojrzenie, po czym Gośka zamknęła drzwi i&nbsp;poklepała samochód po dachu. Zaraz potem odwróciła się i&nbsp;ruszyła z&nbsp;powrotem w&nbsp;kierunku Placu Wolności. Kacper Fabisch czekał na nią pod Bałkanicą.</p>
			<p class="calibre9">&ndash;	Gotowa?&nbsp;&ndash; spytał.</p>
			<p class="calibre9">Nie odpowiedziała, bo musiałaby wytłumaczyć mu, że trwa w&nbsp;stanie pełnej gotowości od momentu, kiedy na Wieży Piastowskiej straciła z&nbsp;oczu Edlinga. W&nbsp;końcu jednak miała się czegoś dowiedzieć. W&nbsp;końcu miała rozwiać mgłę niepewności, która ciągnęła się za nią wszędzie, gdzie szła.</p>
			<p class="calibre9">&ndash;	Samochód mam na parkingu prokuratury&nbsp;&ndash; dodał Kacper.</p>
			<p class="calibre9">&ndash;	Mój jest bliżej.</p>
			<p class="calibre9">Założyła, że tyle wystarczy, ruszyła więc w&nbsp;kierunku redakcji. Po prawdzie na Reymonta nie było wiele dalej niż na Kościuszki, gdzie zostawiła Volvo, ale wolała jechać swoim.</p>
			<p class="calibre9">W tym mieście zresztą nigdzie nie było daleko. Ludzie kręcili nosem, kiedy nie mogli znaleźć miejsca parkingowego w&nbsp;centrum, ale po roku mieszkania w&nbsp;Warszawie Rosa przekonała się, że tu zawsze jest gdzie stanąć. W&nbsp;najgorszym wypadku miało się pięć minut do przejścia, co w&nbsp;stolicy było raczej wymarzoną sytuacją.</p>
			<p class="calibre9">Fabisch nie protestował. Chwilę później wsiedli do auta, a&nbsp;ona wpisała do nawigacji adres Prokuratury Rejonowej w&nbsp;Bytomiu, po czym wyjechała na Kołłątaja i&nbsp;machinalnie skręciła w&nbsp;lewo, by Mostem Zamkowym dostać się na Pasiekę.</p>
			<p class="calibre9">&ndash;	Nie jeździ pani za wiele.</p>
			<p class="calibre9">&ndash;	Mów mi po imieniu.</p>
			<p class="calibre9">&ndash;	W&nbsp;porządku&nbsp;&ndash; odparł Kacper.&nbsp;&ndash; Nie jeździsz za wiele.</p>
			<p class="calibre9">&ndash;	Nie mam dokąd.</p>
			<p class="calibre9">Spojrzał na nią, jakby kryło się w&nbsp;tym więcej, niż chciała przekazać.</p>
			<p class="calibre9">&ndash;	Most Zamkowy jest w&nbsp;remoncie&nbsp;&ndash; zauważył.</p>
			<p class="calibre9">&ndash;	Tak?</p>
			<p class="calibre9">&ndash;	Od dość dawna.</p>
			<p class="calibre9">Gocha zaklęła pod nosem, zawróciła na rondzie i&nbsp;pojechała Ozimską z&nbsp;powrotem w&nbsp;kierunku Reymonta.</p>
			<p class="calibre9">&ndash;	Czyli nie rusza się pani za często z&nbsp;centrum?</p>
			<p class="calibre9">Właściwie nie ruszała się za często z&nbsp;redakcji czy z&nbsp;domu. Od dawna nie miała spraw, które wymagałyby obecności w&nbsp;terenie, bo nie przyjmowała niczego, co mogłoby zajmować jej czas i&nbsp;uwagę.</p>
			<p class="calibre9">Liczył się tylko Edling. I&nbsp;to, by go wreszcie odnaleźć.</p>
			<p class="calibre9">&ndash;	Zrozumiałe&nbsp;&ndash; rzucił Fabisch.&nbsp;&ndash; Stara się pani… starasz się skupiać na tym, co ważne.</p>
			<p class="calibre9">&ndash;	Mhm.</p>
			<p class="calibre9">&ndash;	Odkryłaś coś przez ten czas? Cokolwiek?</p>
			<p class="calibre9">&ndash;	Nie.</p>
			<p class="calibre9">&ndash;	Rozmawiałaś z&nbsp;Bejtarem? Wyciągnęłaś coś z&nbsp;niego?</p>
			<p class="calibre9">&ndash;	Nie&nbsp;&ndash; powtórzyła Rosa.&nbsp;&ndash; Nie był skory do rozmowy.</p>
			<p class="calibre9">&ndash;	Ciekawe dlaczego&nbsp;&ndash; odparł pod nosem Kacper i&nbsp;zapatrzył się na budynki za oknem.</p>
			<p class="calibre9">Po chwili obrócił się do Gochy, wyraźnie zawiedziony, że nie podjęła tematu.</p>
			<p class="calibre9">&ndash;	Może chodziło o&nbsp;to, że go zaatakowałaś?</p>
			<p class="calibre9">&ndash;	Nie zaatakowałam.</p>
			<p class="calibre9">&ndash;	Wedle jego zeznania obrzuciłaś go stekiem zarzutów i&nbsp;wyzwisk, a&nbsp;potem użyłaś wobec niego siły fizycznej.</p>
			<p class="calibre9">&ndash;	Ledwie go popchnęłam.</p>
			<p class="calibre9">&ndash;	To i&nbsp;tak naruszenie jego nietykalności cielesnej.</p>
			<p class="calibre9">&ndash;	Powinno się naruszyć znacznie więcej.</p>
			<p class="calibre9">&ndash;	Przepisy prawa stanowią inaczej.</p>
			<p class="calibre9">Rosa cicho westchnęła.</p>
			<p class="calibre9">&ndash;	Przepisy prawa stanowią, że macie mnóstwo instrumentów, żeby przymusić go do mówienia. W&nbsp;przeciwieństwie do nas.</p>
			<p class="calibre9">Kacper przez moment przyglądał jej się w&nbsp;milczeniu, zapewne zastanawiając się, jak daleko może się posunąć, nim siedząca obok niego beczka prochu eksploduje.</p>
			<p class="calibre9">&ndash;	Więc twoim zdaniem zrobiliśmy za mało?</p>
			<p class="calibre9">&ndash;	Nie zrobiliście nic.</p>
			<p class="calibre9">&ndash;	To przesada&nbsp;&ndash; odparł.&nbsp;&ndash; My też szukaliśmy Edlinga.</p>
			<p class="calibre9">Gocha zacisnęła ręce na kierownicy, starając się, by wszystkie narastające w&nbsp;niej od dawna pretensje nie znalazły ujścia. Powiodło jej się tylko częściowo.</p>
			<p class="calibre9">&ndash;	Szukaliście go tak, jakbyście zgubili breloczek do kluczy&nbsp;&ndash; mruknęła.</p>
			<p class="calibre9">&ndash;	Pozwolę sobie się nie zgodzić.</p>
			<p class="calibre9">&ndash;	Pozwól sobie raczej na moment autorefleksji, lepiej na tym wyjdziesz.</p>
			<p class="calibre9">&ndash;	Przesłuchaliśmy…</p>
			<p class="calibre9">&ndash;	Kogo? Nowosielskiego, gangstera, który łgał od początku tej sprawy? Czy może przesłuchaniem chcesz nazwać jedną rozmowę z&nbsp;Jonaszem Bejtarem, po której uznaliście, że nie miał z&nbsp;tym nic wspólnego?</p>
			<p class="calibre9">Rzuciła mu krótkie spojrzenie, po czym wróciła do tego, co działo się na ulicy.</p>
			<p class="calibre9">&ndash;	Zapewniam, że to były gruntowne…</p>
			<p class="calibre9">&ndash;	Twoje zapewnienia niewiele zmienią&nbsp;&ndash; ucięła.&nbsp;&ndash; Gówno zrobiliście i&nbsp;do gówna się nadajecie.</p>
			<p class="calibre9">To tyle, jeśli chodziło o&nbsp;powstrzymanie żalów, skwitowała w&nbsp;duchu Gośka.</p>
			<p class="calibre9">&ndash;	Nie trafiliście nawet na ślad Laury&nbsp;&ndash; dodała.&nbsp;&ndash; A&nbsp;to ona wszystko zorganizowała, wysługując się Bejtarem.</p>
			<p class="calibre9">&ndash;	Nie było co do tego żadnych dowodów.</p>
			<p class="calibre9">&ndash;	A&nbsp;moje zeznanie?</p>
			<p class="calibre9">&ndash;	Opiera się na hipotezach śledczych Edlinga i&nbsp;ustaleniach, których nie możemy zweryfikować. Jego żona…</p>
			<p class="calibre9">&ndash;	Była żona.</p>
			<p class="calibre9">&ndash;	Jego była żona nie potwierdziła, że Jonasz Bejtar się z&nbsp;nią kontaktował w&nbsp;więzieniu. Właściwie nie powiedziała nic na temat sprawy.</p>
			<p class="calibre9">&ndash;	Bo jest psychopatką.</p>
			<p class="calibre9">&ndash;	Nawet jeśli, to właśnie dlatego niczego się od niej nie dowiemy&nbsp;&ndash; odparł ciężko Fabisch i&nbsp;zaczął mozolnie ściągać marynarkę.&nbsp;&ndash; Od tego prokuratora z&nbsp;Bytomia za to może tak.</p>
			<p class="calibre9">Rosa wahała się przez moment, niepewna, czy powinna pozwolić na zmianę tematu. W&nbsp;końcu uznała, że tak będzie lepiej. Odsunęła na bok to, co było, i&nbsp;skupiła się na tym, co nadchodziło.</p>
			<p class="calibre9">W Opolu sprawdziła każdy trop, prześledziła wszystko, co działo się w&nbsp;sprawie Laury Nowosielskiej. Badała nawet wcześniejszą działalność jasnowidza, przyglądała się każdej publicznej przepowiedni Kabalisty z&nbsp;Chabrów. Dotarła na tyle daleko, że gdyby poszła krok dalej, straciłaby z&nbsp;oczu swój cel.</p>
			<p class="calibre9">Teraz miała nowe tropy. Beata Drejer, Krynica Morska, styczeń 2006 roku, Salomon Grynberg, konferencja o&nbsp;czytaniu mowy ciała.</p>
			<p class="calibre9">Ale od kogo je otrzymała? I&nbsp;czy faktycznie mogły dotyczyć losu Gerarda?</p>
			<p class="calibre9">Nie sposób było wykluczyć, że ktoś podsuwał jej mylny trop. Albo próbował przekazać coś innego, naprowadzić ją na zupełnie inną rzecz.</p>
			<p class="calibre9">Zerknęła na Fabischa, zastanawiając się, jak on się na to zapatruje. Jakkolwiek by było, należało oddać mu sprawiedliwość&nbsp;&ndash; od razu zgodził się, by z&nbsp;nią jechać, a&nbsp;obecność prokuratora przy takich rozmowach była nie do przecenienia.</p>
			<p class="calibre9">W dodatku po drodze skontaktował się z&nbsp;rejonówką w&nbsp;Bytomiu, by umówić spotkanie z&nbsp;Grynbergiem. Ten był nieco zaskoczony, ale przystał na nie, zapewne z&nbsp;zawodowej solidarności.</p>
			<p class="calibre9">Czekał na nich na miejscu, w&nbsp;swoim gabinecie. Zapytał jak podróż, wymienili kilka uprzejmości, zaproponował kawę. Wydawał się umiarkowanie zaciekawiony ich obecnością, gotowy pomóc w&nbsp;sprawie, z&nbsp;którą do niego przyjechali.</p>
			<p class="calibre9">Wizualnie dobijał pięćdziesiątki, miał spokojny, uprzejmy wyraz twarzy. Jawił się Gośce jako człowiek, który najgorsze ma już za sobą. I&nbsp;jest tego świadomy.</p>
			<p class="calibre9">&ndash;	Może coś do przegryzienia?&nbsp;&ndash; zapytał.</p>
			<p class="calibre9">&ndash;	Nie trzeba&nbsp;&ndash; odparła, uznając, że najwyższa pora przejść do konkretów.&nbsp;&ndash; Jest pan gotów odpowiedzieć na kilka pytań?</p>
			<p class="calibre9">Salomon powiódł wzrokiem po swoim biurku.</p>
			<p class="calibre9">&ndash;	Bez dyktafonu?</p>
			<p class="calibre9">&ndash;	Nie jestem tu jako dziennikarka.</p>
			<p class="calibre9">&ndash;	A&nbsp;jako kto?</p>
			<p class="calibre9">&ndash;	Osoba blisko związana ze śledztwem&nbsp;&ndash; wyręczył ją Fabisch, po czym posłał uśmiech koledze po fachu.&nbsp;&ndash; Przymykamy oko na rodowód medialny.</p>
			<p class="calibre9">&ndash;	Jasne&nbsp;&ndash; odparł Grynberg, skupiając się na Gośce.&nbsp;&ndash; Proszę pytać.</p>
			<p class="calibre9">Rosa upomniała się w&nbsp;duchu, by nie zaczynać zbyt ostro i&nbsp;nie dać po sobie poznać, jak bardzo zależy jej na odpowiedziach. Nie było łatwo. Czuła, że może wydarzyć się tu coś przełomowego.</p>
			<p class="calibre9">Wyciągnęła niewielki kołonotatnik i&nbsp;przewróciła parę stron.</p>
			<p class="calibre9">&ndash;	Był pan w&nbsp;styczniu dwa tysiące szóstego roku w&nbsp;Krynicy Morskiej?&nbsp;&ndash; rzuciła.</p>
			<p class="calibre9">Salomon zmarszczył czoło i&nbsp;uniósł wzrok.</p>
			<p class="calibre9">&ndash;	Dwa tysiące szósty… Dwa tysiące szósty…</p>
			<p class="calibre9">&ndash;	Odbywało się tam wtedy szkolenie z&nbsp;komunikacji niewerbalnej.</p>
			<p class="calibre9">&ndash;	A, tak, pamiętam. W&nbsp;Hotelu Wodnik.</p>
			<p class="calibre9">Gocha zapisała nazwę w&nbsp;notesie.</p>
			<p class="calibre9">&ndash;	Choć „hotel” to pojęcie nieco na wyrost&nbsp;&ndash; sprostował Grynberg.&nbsp;&ndash; Był to niewielki ośrodek wczasowy, dziś pewnie zakwalifikowalibyśmy go nawet nie jako pensjonat, ale jakąś działalność agroturystyczną. Niewielki budynek.</p>
			<p class="calibre9">&ndash;	Pamięta pan, kto prowadził to szkolenie?</p>
			<p class="calibre9">Salomon znów potrzebował chwili, by się zastanowić.</p>
			<p class="calibre9">&ndash;	Pamiętam tego człowieka dość dobrze&nbsp;&ndash; podjął.&nbsp;&ndash; W&nbsp;zasadzie od tamtego szkolenia zaczęło się moje zainteresowanie mową ciała. Tylko jeśli chodzi o&nbsp;imię i&nbsp;nazwisko…</p>
			<p class="calibre9">Potarł mocno czoło, potem powiódł wzrokiem na boki.</p>
			<p class="calibre9">&ndash;	To nie był jeden ze znanych dziś specjalistów?&nbsp;&ndash; włączył się Fabisch.</p>
			<p class="calibre9">&ndash;	Nie, nie. To znaczy zapewne by nim został, gdyby kontynuował karierę, ale potem z&nbsp;jakiegoś powodu się wycofał.</p>
			<p class="calibre9">Jeszcze przez moment się zastanawiał.</p>
			<p class="calibre9">&ndash;	Miał takie klasyczne imię… Tadeusz? Nie, Janusz. Janusz, z&nbsp;pewnością.</p>
			<p class="calibre9">&ndash;	A&nbsp;nazwisko?</p>
			<p class="calibre9">&ndash;	Nie da się tego sprawdzić w&nbsp;internecie?</p>
			<p class="calibre9">&ndash;	Nie ma niestety żadnych informacji o&nbsp;tym wydarzeniu&nbsp;&ndash; odparł Kacper.&nbsp;&ndash; Ale może przypomni pan sobie nazwisko?</p>
			<p class="calibre9">Pochodzący z&nbsp;Gdańska prokurator znów przez moment się namyślał.</p>
			<p class="calibre9">&ndash;	Kojarzył mi się z&nbsp;Kantorem&nbsp;&ndash; oznajmił w&nbsp;końcu.&nbsp;&ndash; Jakoś na „Ka”… Kantyka? Nie, chyba Kantyk.</p>
			<p class="calibre9">Gocha zapisała.</p>
			<p class="calibre9">&ndash;	W&nbsp;porządku&nbsp;&ndash; rzuciła.&nbsp;&ndash; Janusz Kantyk?</p>
			<p class="calibre9">&ndash;	Tak&nbsp;&ndash; potwierdził szybko rozmówca, a&nbsp;w jego oczach pojawił się błysk.&nbsp;&ndash; Z&nbsp;całą pewnością. Teraz pamiętam.</p>
			<p class="calibre9">Minęło dwadzieścia lat, Rosa przesadnie się nie dziwiła, że facet ma problemy z&nbsp;przywołaniem takich szczegółów. Zwłaszcza jeśli wcześniej ani później nie miał z&nbsp;Kantykiem do czynienia.</p>
			<p class="calibre9">Gocha powinna zapytać o&nbsp;przebieg konferencji, o&nbsp;sztorm, o&nbsp;inne rzeczy, które mogły się tam wówczas wydarzyć. Wedle sztuki powinna iść od ogółu do szczegółu, nie miała jednak na to czasu ani ochoty.</p>
			<p class="calibre9">Postanowiła spytać wprost.</p>
			<p class="calibre9">&ndash;	Ilu było tam uczestników?</p>
			<p class="calibre9">&ndash;	Oj, niestety nie pamiętam. Ale niewielu, raptem kilka osób. Temat nie był wtedy tak nośny jak po tych wszystkich serialach, w&nbsp;których bohaterowie rozwiązywali sprawy, bo ktoś spojrzał w&nbsp;lewo zamiast w&nbsp;prawo.</p>
			<p class="calibre9">Rosa nachyliła się w&nbsp;kierunku biurka.</p>
			<p class="calibre9">&ndash;	Skoro było tak mało osób, to kojarzy pan ludzi, którzy przyjechali?</p>
			<p class="calibre9">&ndash;	Cóż… mniej więcej, ale trochę jak przez mgłę. Nie sądzę, bym ich dziś rozpoznał.</p>
			<p class="calibre9">&ndash;	Interesuje mnie konkretnie jedna osoba.</p>
			<p class="calibre9">&ndash;	Jaka?</p>
			<p class="calibre9">&ndash;	Gerard Edling&nbsp;&ndash; powiedziała Gośka.</p>
			<p class="calibre9">Patrzyła na mężczyznę z&nbsp;nadzieją, że on nie dostrzega, jak wiele desperacji kryło się w&nbsp;jej słowach. Otworzył usta, zmrużył lekko oczy, a&nbsp;potem bezradnie pokręcił głową.</p>
			<p class="calibre9">&ndash;	Nie, przykro mi&nbsp;&ndash; odparł.&nbsp;&ndash; Wiem, o&nbsp;kim mowa, słyszałem o&nbsp;panu prokuratorze w&nbsp;mediach. Ale z&nbsp;pewnością go tam nie było.</p>
			<h2 class="sigil_not_in_toc">5</h2>
			<p class="miejsce">Wodnik, Krynica Morska</p>
			<p class="styl">Gerard Edling miał świadomość, że muszą czym prędzej zaprowadzić Cecylię gdzieś, gdzie będą mogli spokojnie wypytać ją o&nbsp;zakończony niedawno romans. Stojący w&nbsp;pomieszczeniu obok Grynberg raz po raz posyłał im krótkie spojrzenia i&nbsp;jeśli miał jeszcze na tę kobietę jakikolwiek wpływ, z&nbsp;pewnością będzie próbował zrobić z&nbsp;niego użytek.</p>
			<p class="calibre9">&ndash;	Chodźmy może do mojego pokoju&nbsp;&ndash; zasugerowała Beata.</p>
			<p class="calibre9">Edling pochwalił ją w&nbsp;duchu. Miał kolejny dowód na to, że potrafią porozumieć się bez słów.</p>
			<p class="calibre9">&ndash;	Dobrze, oczywiście, ale…</p>
			<p class="calibre9">&ndash;	Zapewniam, że wszystko zostanie między nami.</p>
			<p class="calibre9">&ndash;	A&nbsp;ja mogę dodatkowo za to poręczyć&nbsp;&ndash; zapewnił Gerard.</p>
			<p class="calibre9">Gdyby kobieta była w&nbsp;pełni sił umysłowych, z&nbsp;pewnością zastanowiłaby się dwa razy, ile warte jest prokuratorskie słowo w&nbsp;takiej sytuacji. Zamiast tego jednak po prostu skinęła głową i&nbsp;pozwoliła Drejer, by ta wskazała drogę.</p>
			<p class="calibre9">Edling zatrzymał się jeszcze przy reszcie i&nbsp;rzucił, że chwilę porozmawiają z&nbsp;Cecylią na osobności. Postarają się ją uspokoić, opiszą krok po kroku wszystko, co wydarzy się, kiedy pogoda się uspokoi.</p>
			<p class="calibre9">&ndash;	Chciałbym jej towarzyszyć&nbsp;&ndash; odezwał się Kantyk.</p>
			<p class="calibre9">Gerard nie spoglądał na stojącego obok Grynberga, był jednak pewien, że ze wszystkich osób tutaj właśnie gdański prokurator najbardziej życzyłby sobie uczestniczyć w&nbsp;rozmowie.</p>
			<p class="calibre9">&ndash;	Myślę, że lepiej będzie, jeśli pan tu zostanie&nbsp;&ndash; odparł Januszowi Edling.</p>
			<p class="calibre9">&ndash;	Dlaczego?</p>
			<p class="calibre9">&ndash;	Być może uda nam się dowiedzieć czegoś istotnego dla sprawy.</p>
			<p class="calibre9">&ndash;	Więc o&nbsp;to chodzi? Zamierzacie ją przesłuchiwać pod płaszczykiem troski?</p>
			<p class="calibre9">&ndash;	Bynajmniej.</p>
			<p class="calibre9">Gerard patrzył mu prosto w&nbsp;oczy, świadomy, że nawet szok po stracie dziecka nie przytępił w&nbsp;tym człowieku analitycznych zwyczajów. Czytał gesty, reakcje i&nbsp;spojrzenia, choć być może sam nie był tego świadomy.</p>
			<p class="calibre9">Znał się na tym lepiej od Edlinga, prokurator nie miał co do tego najmniejszych wątpliwości. Szkolił się dłużej, w&nbsp;dodatku korzystał z&nbsp;zagranicznych kursów i&nbsp;uczestniczył w&nbsp;licznych konferencjach.</p>
			<p class="calibre9">To, że był w&nbsp;tej chwili emocjonalne zdruzgotany i&nbsp;intelektualnie znokautowany, niewiele zmieniało.</p>
			<p class="calibre9">&ndash;	Sam pan wie, że małżonkowie częstokroć mówią więcej, kiedy są sami&nbsp;&ndash; podjął Gerard.</p>
			<p class="calibre9">&ndash;	Spodziewa się pan, że próbuję coś ukryć?</p>
			<p class="calibre9">&ndash;	Nie. Spodziewam się, że jest pan dla żony oparciem, z&nbsp;którego ta z&nbsp;pewnością skorzysta, jeśli będzie pan obok niej. A&nbsp;nam zależy na tym, by samodzielnie przedstawiła wszystkie okoliczności.</p>
			<p class="calibre9">Kantyk otworzył usta, by zaprotestować, ale racjonalna część jego umysłu wzięła górę. Zdawał sobie sprawę, że Edling mówi do rzeczy.</p>
			<p class="calibre9">W końcu skinął lekko głową, a&nbsp;Gerardowi tyle wystarczyło. Oddalił się, uważając, by nawet przelotnie nie spojrzeć na Salomona Grynberga. Czuł jednak na sobie jego ciężki wzrok, gdy wychodził na korytarz.</p>
			<p class="calibre9">Przez moment nie był pewien, który pokój zajmuje Beata. Wiedział, że jeden z&nbsp;ostatnich na parterze, ale dopiero kiedy stanął przed drzwiami, skojarzył.</p>
			<p class="calibre9">Zapukał cicho i&nbsp;odczekał chwilę, nim otworzył. Drejer siedziała z&nbsp;Cecylią na łóżku, w&nbsp;uszach miały po jednej słuchawce z&nbsp;odtwarzacza MP3, który prokuratorka zabierała ze sobą właściwie wszędzie.</p>
			<p class="calibre9">Był to niewielki, biały Creative MuVo V200 o&nbsp;pojemności 128 mega, wedle Beaty mogący odtwarzać muzykę przez kilkanaście godzin. Zawsze przychodziła z&nbsp;nim do pracy, często też snuła się po mieście ze słuchawkami. Edling nie przypuszczał jednak, że kiedyś siedzieć będzie ze świadkiem na hotelowym łóżku i&nbsp;prezentować swoje ulubione utwory.</p>
			<p class="calibre9">Zakładał, że w&nbsp;słuchawkach rozbrzmiewały dźwięki Bush&nbsp;&ndash; brytyjskiego zespołu rockowego, którego Drejer słuchała namiętnie. Wielokrotnie próbowała zainteresować tą muzyką przełożonego, dla Edlinga jednak warte uwagi utwory przestały powstawać mniej więcej w&nbsp;momencie, kiedy Rachmaninow opuścił ten padół łez.</p>
			<p class="calibre9">Nie przeszkadzało to Beacie uporczywie namawiać go, by przesłuchał choćby jeden czy dwa kawałki. Znał nawet ich tytuły, bo to o&nbsp;nich mówiła najczęściej. <em class="calibre4">Glycerine</em> określała jako hymn jej duszy, <em class="calibre4">Chemicals Between Us</em> jako wołanie serca, a&nbsp;<em class="calibre4">Letting the Cables Sleep</em> jako stan psychiki.</p>
			<p class="calibre9">Bywały wieczory, kiedy Gerard chciał sprawdzić te piosenki. Włączał komputer, gotowy wpisać co trzeba w&nbsp;wyszukiwarkę, poszukać na jakichś pirackich stronach. Za każdym razem jednak rezygnował, jakby muzyka ta miała otworzyć mu przejście do miejsca, gdzie nie powinien mieć wstępu.</p>
			<p class="calibre9">Może przesadzał. Może trzeba było po prostu sprawdzić.</p>
			<p class="calibre9">Uciął rozważania, kiedy Drejer wyjęła słuchawkę z&nbsp;ucha, a&nbsp;Cecylia zrobiła to samo. Pokój oświetlały dwie wysokie świece, zapewne zabrane przez Beatę ze stołówki. Panował półmrok, płomień lekko chybotał, mimo że powietrze w&nbsp;pokoju stało.</p>
			<p class="calibre9">&ndash;	Nikt nie wie, z&nbsp;jakiego powodu chcieliśmy z&nbsp;panią porozmawiać&nbsp;&ndash; zapewnił Gerard, zamykając za sobą drzwi.</p>
			<p class="calibre9">Beata zaczęła zwijać kabel od słuchawek.</p>
			<p class="calibre9">&ndash;	I&nbsp;nikt się nie dowie&nbsp;&ndash; powiedziała.</p>
			<p class="calibre9">&ndash;	Dobrze… Dziękuję państwu.</p>
			<p class="calibre9">Oboje lekko skinęli głowami. Istniało wiele rodzajów kłamstwa, większość nie mieściła się w&nbsp;systemie aksjologicznym Edlinga. To prokuratorskie jednak dopuszczał, dobro śledztwa było bowiem najwyższym nakazem.</p>
			<p class="calibre9">Drejer odłożyła słuchawki i&nbsp;odtwarzacz na bok, potem obróciła się w&nbsp;kierunku Cecylii.</p>
			<p class="calibre9">&ndash;	Jak długo to trwało?&nbsp;&ndash; spytała.</p>
			<p class="calibre9">&ndash;	Trzy, cztery miesiące…</p>
			<p class="calibre9">&ndash;	Gdzie się państwo poznali? Na jakiejś konferencji tego typu?</p>
			<p class="calibre9">&ndash;	Nie&nbsp;&ndash; odparła od razu Cecylia.&nbsp;&ndash; Salomona w&nbsp;ogóle nie interesowały takie rzeczy. Nigdy by się tu nie zjawił, gdyby nie chodziło o&nbsp;nas.</p>
			<p class="calibre9">&ndash;	To skąd państwo się znają?</p>
			<p class="calibre9">Kobieta wzruszyła ramionami, jakby istniał jakiś jeden uniwersalny sposób, dzięki któremu ludzie na siebie wpadają.</p>
			<p class="calibre9">&ndash;	Salomon bywa w&nbsp;Elblągu, ma tam rodzinę… to raptem pół godziny, jeśli się komuś spieszy i&nbsp;nie ma korków…</p>
			<p class="calibre9">Beata patrzyła na nią w&nbsp;sposób, który pokazywał, że rozmówczyni może liczyć na jej całkowitą, niepodzielną uwagę.</p>
			<p class="calibre9">&ndash;	To był przypadek&nbsp;&ndash; powiedziała Cecylia.&nbsp;&ndash; Jasiek był wtedy na wyjeździe, gdzieś na południu, nie pamiętam gdzie. A&nbsp;ja nie miałam co robić, wybrałam się więc do kina. Grano jeszcze <em class="calibre4">Batmana</em>, słyszałam sporo dobrych recenzji, a&nbsp;Christian Bale… byłam ciekawa, jak sprawdził się w&nbsp;nowej roli, pamiętałam go z&nbsp;tego filmu… o&nbsp;tym człowieku, który cierpiał na bezsenność.</p>
			<p class="calibre9">&ndash;	<em class="calibre4">Mechanik</em>&nbsp;&ndash; podsunęła Drejer.</p>
			<p class="calibre9">Kobieta potwierdziła zdawkowym skinieniem głowy, a&nbsp;potem na jej twarzy odmalował się rodzaj bólu, którego nie dało się pomylić z&nbsp;żadnym innym. Stało się jasne, że nie wybrała się na <em class="calibre4">Batmana</em> sama.</p>
			<p class="calibre9">&ndash;	Sala była prawie pusta&nbsp;&ndash; podjęła.&nbsp;&ndash; Salomon się przysiadł, poczęstował popcornem…</p>
			<p class="calibre9">&ndash;	Panią i&nbsp;syna?&nbsp;&ndash; włączył się Gerard.</p>
			<p class="calibre9">Jedynym potwierdzeniem były łzy, które popłynęły z&nbsp;pozornie suchych oczu.</p>
			<p class="calibre9">&ndash;	Nawiązaliśmy niezobowiązującą rozmowę, Ali był zajęty… nie, pochłonięty tym filmem… bardzo mu się podobał.</p>
			<p class="calibre9">Beata położyła rękę na ramieniu rozmówczyni, a&nbsp;ta pociągnęła nosem.</p>
			<p class="calibre9">&ndash;	Salomon oderwał kawałek opakowania popcornu i&nbsp;zapisał mi swój numer, potem udał, że wraca do oglądania filmu. Co rusz jednak na mnie patrzył.</p>
			<p class="calibre9">&ndash;	A&nbsp;pani?</p>
			<p class="calibre9">&ndash;	Odpowiadałam na każde z&nbsp;tych spojrzeń&nbsp;&ndash; przyznała i&nbsp;cicho westchnęła.&nbsp;&ndash; Brakowało mi czegoś takiego, rozumie pani? Mój mąż od dawna nie interesował się mną tak, jak mężczyzna kobietą… to, co kiedyś między nami żyło, już od dawna nie nadawało się do reanimowania. Żadne z&nbsp;nas nie chciało tego robić. Gdyby nie Ali, przypuszczam, że po prostu byśmy się rozeszli. Ale potem… potem było lepiej. Zaczynało być lepiej.</p>
			<p class="calibre9">Cecylia mówiła jeszcze przez chwilę, nakreślając sytuacje, które Edlingowi nie były obce. Romans sam w&nbsp;sobie nie ocucił Cecylii&nbsp;&ndash; zrobiło to przerażenie tym, co by się stało, gdyby wyszedł na jaw.</p>
			<p class="calibre9">&ndash;	Parę tygodni temu zrobiłam pierwszy krok, trochę bardziej się postarałam&nbsp;&ndash; kontynuowała.&nbsp;&ndash; Jasiek początkowo był zaskoczony, ale w&nbsp;końcu też zrozumiał, że nadal możemy wygrzebać się z&nbsp;popiołów. Może nawet na nowo rozpalić to, co zgasło.</p>
			<p class="calibre9">Beata skinęła głową.</p>
			<p class="calibre9">&ndash;	Wie pani, co mam na myśli?</p>
			<p class="calibre9">&ndash;	Tak.</p>
			<p class="calibre9">&ndash;	Miało być dobrze… mogło być dobrze…</p>
			<p class="calibre9">&ndash;	Ale Salomon nie miał zamiaru odpuszczać?</p>
			<p class="calibre9">&ndash;	Nie&nbsp;&ndash; przyznała Cecylia.&nbsp;&ndash; Twierdził, że obiecałam mu znacznie więcej niż przelotny romans, podczas gdy ja… nic takiego właściwie… no, piliśmy, bywało, że o&nbsp;wiele za dużo, więc w&nbsp;uniesieniu padły jakieś słowa, ale przecież… to nie jest tak, że zostawiłabym rodzinę, wiedział o&nbsp;tym. Doskonale o&nbsp;tym wiedział.</p>
			<p class="calibre9">Edling zbliżył się do łóżka, na którym siedziały kobiety.</p>
			<p class="calibre9">&ndash;	Jak zareagował?</p>
			<p class="calibre9">&ndash;	Nerwowo&nbsp;&ndash; odparła z&nbsp;niepokojem Cecylia.&nbsp;&ndash; Na początku był po prostu zdenerwowany, ale potem… potem zaczął mówić, że wszystko ujawni. Ale nie mam się czym martwić, bo zajmie się mną i&nbsp;Alim, Janusz nie jest nam do niczego potrzebny. Miał duże mieszkanie w&nbsp;Gdańsku, miał perspektywy w&nbsp;pracy, sporo oszczędności, był gotów się tym podzielić.</p>
			<p class="calibre9">&ndash;	Więc nie zaakceptował rozstania?&nbsp;&ndash; spytała wprost Drejer.</p>
			<p class="calibre9">Rozmówczyni znów pociągnęła nosem, a&nbsp;potem otarła górną wargę.</p>
			<p class="calibre9">&ndash;	Nie, to nie tak&nbsp;&ndash; powiedziała.&nbsp;&ndash; To ja całkowicie zerwałam kontakt, nie chciałam słyszeć o&nbsp;tym, byśmy kiedykolwiek jeszcze się spotkali… właśnie dlatego się tu zjawił.</p>
			<p class="calibre9">&ndash;	Mimo wszystko postawił panią w&nbsp;dość kłopotliwej sytuacji&nbsp;&ndash; odezwał się Gerard.</p>
			<p class="calibre9">&ndash;	Nie zostawiłam mu wyjścia.</p>
			<p class="calibre9">Kontynuowali jeszcze przez chwilę, ale obraz, który dało się dostrzec już na początku tej rozmowy, nie zmienił się do końca. Kropkę nad i&nbsp;postawiła Beata, zadając pytanie, na które odpowiedź wydawała się już oczywista.</p>
			<p class="calibre9">&ndash;	Sądzi pani, że Salomon mógłby skrzywdzić Aliego?</p>
			<p class="calibre9">&ndash;	Boże, nie&nbsp;&ndash; odparła od razu Cecylia.&nbsp;&ndash; Jak może pani w&nbsp;ogóle… Nie, zdecydowanie nie.</p>
			<p class="calibre9">Edling skinął głową, jakby dla niego było to równie oczywiste.</p>
			<p class="calibre9">&ndash;	Dziękujemy pani&nbsp;&ndash; powiedział.</p>
			<p class="calibre9">Kobieta zawahała się, niepewna, czy to sugestia, że rozmowa dobiegła końca. Kiedy żadne pytanie już nie padło, podniosła się i&nbsp;powoli ruszyła w&nbsp;kierunku drzwi.</p>
			<p class="calibre9">&ndash;	Musiałby być psychopatą, żeby…&nbsp;&ndash; Urwała i&nbsp;potrząsnęła głową.&nbsp;&ndash; To dobry człowiek. Nie zawsze na takich trafiałam. Niektórzy grozili, że… sami państwo wiedzą, jak to jest.</p>
			<p class="calibre9">&ndash;	Czym grozili?&nbsp;&ndash; spytała Beata.</p>
			<p class="calibre9">&ndash;	Że ujawnią wszystko, że zniszczą mi życie, że rozbiją rodzinę…</p>
			<p class="calibre9">&ndash;	Więc byli inni poza Salomonem?</p>
			<p class="calibre9">Kobieta zdawała się stać na krawędzi, za którą przepadnie bezpowrotnie. Naraz poczuła winę, którą przez lata od siebie odpychała, zapewne tłumacząc skoki w&nbsp;bok tym, że mąż się nie interesuje, być może sam kogoś ma.</p>
			<p class="calibre9">&ndash;	To nigdy nie było takie małżeństwo, w&nbsp;którym… czułabym się potrzebna.</p>
			<p class="calibre9">Drejer podjęła temat, rozmawiała z&nbsp;nią jeszcze przez moment, jak kobieta z&nbsp;kobietą. Cecylia Kantyk grawitowała jednak nieustannie w&nbsp;kierunku Grynberga. Wracała do niego jak do koła ratunkowego, uczepiała się jego tematu, rozwijała wątki z&nbsp;ich przeszłości. Zdawała się przeżywać wszystko na nowo.</p>
			<p class="calibre9">Kiedy ich zostawiła i&nbsp;zamknęła za sobą drzwi, Drejer posłała Gerardowi pytające spojrzenie.</p>
			<p class="calibre9">&ndash;	I&nbsp;co pan uważa?</p>
			<p class="calibre9">&ndash;	Że ta kobieta nadal go kocha.</p>
			<p class="calibre9">&ndash;	Bez dwóch zdań&nbsp;&ndash; przyznała Beata.&nbsp;&ndash; Więc trzeba uznać, że jej oceny są mocno zaburzone.</p>
			<p class="calibre9">&ndash;	Niezbyt romantyczna ocena.</p>
			<p class="calibre9">&ndash;	Ale prawdziwa.</p>
			<p class="calibre9">&ndash;	Nie będę polemizować&nbsp;&ndash; odparł ciężko Gerard.&nbsp;&ndash; Szczególnie że tak czy inaczej powinniśmy przesłuchać kochanka.</p>
			<p class="calibre9">&ndash;	Powie nam coś?</p>
			<p class="calibre9">&ndash;	Zapewne tylko tyle, ile będzie musiał, by zachować wiarygodność.</p>
			<p class="calibre9">&ndash;	Mimo wszystko…</p>
			<p class="calibre9">&ndash;	Tak?</p>
			<p class="calibre9">&ndash;	To przedstawiciel organów ścigania&nbsp;&ndash; rzuciła Drejer, machinalnie podnosząc MuVo.&nbsp;&ndash; Jesteśmy w&nbsp;stanie wyobrazić sobie, że dopuściłby się czegoś takiego? Zamordowałby dziecko?</p>
			<p class="calibre9">&ndash;	W&nbsp;aparacie Trzeciej Rzeszy byli sami przedstawiciele jakichś organów&nbsp;&ndash; zauważył Edling.&nbsp;&ndash; Nie zapominajmy, że wcześniej też pełnili funkcje państwowe.</p>
			<p class="calibre9">&ndash;	Sama nie wiem.</p>
			<p class="calibre9">&ndash;	Procesy norymberskie to dostatecznie uwidoczniły.</p>
			<p class="calibre9">&ndash;	Mam na myśli Grynberga&nbsp;&ndash; odparła.&nbsp;&ndash; Jeśli czuje do niej to, co ona ewidentnie do niego, nie byłby w&nbsp;stanie podnieść ręki na jej dziecko.</p>
			<p class="calibre9">&ndash;	Dlaczego nie?</p>
			<p class="calibre9">&ndash;	Bo z&nbsp;miłości rodzi się życie, nie śmierć.</p>
			<p class="calibre9">Gerard spoglądał na Drejer odrobinę za długo. Był tego świadomy, wiedział, że powinien odwrócić wzrok, inaczej ta reakcja zostanie poczytana za coś więcej, niż powinna. W&nbsp;końcu spojrzał na okno.</p>
			<p class="calibre9">&ndash;	Sam pan słyszał, oni wspólnie tworzyli nowy świat&nbsp;&ndash; podjęła.&nbsp;&ndash; Byli ze sobą szczęśliwi, odnajdywali się w&nbsp;sobie. Czuli, że znaleźli coś, co rozgania całe troski tego świata. Z&nbsp;czegoś takiego nie może powstać zło.</p>
			<p class="calibre9">Edling wciąż robił wszystko, by nie patrzeć w&nbsp;stronę Beaty, ale przychodziło mu to z&nbsp;niejakim trudem.</p>
			<p class="calibre9">&ndash;	Wie pani, co na temat miłości mówił Carl Gustav Jung?</p>
			<p class="calibre9">&ndash;	Nie.</p>
			<p class="calibre9">&ndash;	Że to jedyna rzecz, która może odmienić istotę ludzką&nbsp;&ndash; odparł.&nbsp;&ndash; Tylko nie sprecyzował, w&nbsp;którą stronę.</p>
			<p class="calibre9">Drejer skwitowała to cichym westchnieniem, a&nbsp;potem zaczęła rozprostowywać kabel od słuchawek, jakby dawka muzyki miała sprawić, że wszystko się zmieni.</p>
			<p class="calibre9">&ndash;	To chyba nienajlepszy moment&nbsp;&ndash; odezwał się Gerard.</p>
			<p class="calibre9">Beata włączyła odtwarzacz, a&nbsp;potem wsadziła jedną ze słuchawek do ucha. To tyle, jeśli chodziło o&nbsp;wpływ Edlinga na podwładną w&nbsp;tego typu kwestiach.</p>
			<p class="calibre9">&ndash;	Niech pan siada.</p>
			<p class="calibre9">&ndash;	Słucham?</p>
			<p class="calibre9">&ndash;	Jedna piosenka na wyciszenie i&nbsp;poukładanie myśli.</p>
			<p class="calibre9">&ndash;	Dziękuję, nie trzeba.</p>
			<p class="calibre9">Zamknięty pokój, deszcz za oknem i&nbsp;płomień świec nie były dobrym tłem dla tego, co zaproponowała Drejer. Należało czym prędzej to ukrócić i&nbsp;na powrót zająć się tym, co istotne.</p>
			<p class="calibre9">&ndash;	Jedna piosenka&nbsp;&ndash; powtórzyła.</p>
			<p class="calibre9">Zrobiła mu miejsce, a&nbsp;potem uniosła drugą słuchawkę i&nbsp;czekała. Oboje mieli świadomość, że Edling się ugnie.</p>
			<p class="calibre9">Nie mieli zaś pojęcia o&nbsp;tym, że za oknem, w&nbsp;strugach deszczu, stoi człowiek, który bacznie im się przypatruje.</p>
			<h2 class="sigil_not_in_toc">6</h2>
			<p class="miejsce">ul. Sądowa, Bytom</p>
			<p class="styl">Kawa była niezła, jak w&nbsp;większości prokuratur, w&nbsp;których bywała Małgorzata Rosa. Opowieści o&nbsp;tym, jaką lurę serwuje się w&nbsp;takich miejscach, można było włożyć między bajki. Każdy szanujący się śledczy musiał mieć dostęp do kawy na przynajmniej dobrym poziomie&nbsp;&ndash; i&nbsp;zazwyczaj inwestował w&nbsp;nespresso.</p>
			<p class="calibre9">Gocha pociągnęła łyk, a&nbsp;potem zerknęła na wracającego na swoje miejsce Grynberga.</p>
			<p class="calibre9">Sprawiał wrażenie solidnego prokuratora i&nbsp;godnego zaufania człowieka. Sam fakt, że ich nie odesłał, świadczył o&nbsp;zawodowej solidarności i&nbsp;empatii.</p>
			<p class="calibre9">Chyba że nie chciał wzbudzać podejrzeń. Chyba że miał coś do ukrycia.</p>
			<p class="calibre9">Gośka przyglądała mu się uważnie, ale nie dostrzegła w&nbsp;jego zachowaniu niczego, co mogłoby o&nbsp;tym świadczyć.</p>
			<p class="calibre9">&ndash;	Co pan zapamiętał z&nbsp;tamtego szkolenia?&nbsp;&ndash; zapytał Fabisch.</p>
			<p class="calibre9">&ndash;	Cóż… niewiele, bo odbyło się dość dawno.</p>
			<p class="calibre9">&ndash;	Ale może coś zapadło panu w&nbsp;pamięć?</p>
			<p class="calibre9">Salomon wzruszył ramionami, na jego twarzy jednak pojawił się uśmiech.</p>
			<p class="calibre9">&ndash;	Była wtedy mała apokalipsa pogodowa, ale przypuszczam, że nie to państwa interesuje.</p>
			<p class="calibre9">&ndash;	W&nbsp;jakim sensie?&nbsp;&ndash; włączyła się Rosa.</p>
			<p class="calibre9">Grynberg upił łyk kawy i&nbsp;zerknął za okno.</p>
			<p class="calibre9">&ndash;	Sztorm stulecia, tak to później nazywano&nbsp;&ndash; podjął.&nbsp;&ndash; Przetoczył się przez mierzeję, zniszczył trochę gospodarstw, zerwał linie wysokiego napięcia i&nbsp;nawierzchnię tu i&nbsp;ówdzie.</p>
			<p class="calibre9">&ndash;	I&nbsp;państwo byli wtedy w&nbsp;Wodniku?</p>
			<p class="calibre9">&ndash;	Zgadza się.</p>
			<p class="calibre9">&ndash;	Odcięci od świata?</p>
			<p class="calibre9">&ndash;	Mhm&nbsp;&ndash; potwierdził znad filiżanki Salomon.&nbsp;&ndash; Ciekawa noc, przyznają państwo.</p>
			<p class="calibre9">&ndash;	Może pan powiedzieć nam więcej?</p>
			<p class="calibre9">&ndash;	Nie wiem, czy jest co. Było już późno, gdy wszystko padło, rozeszliśmy się do pokojów.</p>
			<p class="calibre9">&ndash;	Więc brał pan pokój? Mimo że do Gdańska było tak blisko?</p>
			<p class="calibre9">Starała się, by w&nbsp;jej głosie nie zabrzmiało zbyt wiele dziennikarskiej podejrzliwości, ale czuła, że nie do końca się to udało. Prokurator patrzył jednak na nią bez cienia pretensji.</p>
			<p class="calibre9">&ndash;	Słuszne pytanie&nbsp;&ndash; odparł.&nbsp;&ndash; Wziąłem pokój, bo od rana były zajęcia. A&nbsp;że lubię pospać i&nbsp;że cena z&nbsp;noclegiem prawie nie różniła się od ceny bez niego, nie było się nawet nad czym zastanawiać.</p>
			<p class="calibre9">Gocha przechyliła się na bok.</p>
			<p class="calibre9">&ndash;	Trochę pan jednak pamięta.</p>
			<p class="calibre9">Grynberg prychnął.</p>
			<p class="calibre9">&ndash;	Tak to działa, prawda?&nbsp;&ndash; rzucił.&nbsp;&ndash; Im dłużej będziemy o&nbsp;tym rozmawiać, tym więcej wspomnień zapewne wyskoczy.</p>
			<p class="calibre9">Podniósł się, a&nbsp;potem podszedł do okna i&nbsp;wyjrzał na ulicę.</p>
			<p class="calibre9">&ndash;	W&nbsp;takim razie rozmawiajmy&nbsp;&ndash; skwitowała Rosa.&nbsp;&ndash; Zaczął się sztorm, miejsce zostało odcięte, co państwo robili?</p>
			<p class="calibre9">&ndash;	Niewiele&nbsp;&ndash; odparł z&nbsp;przekąsem Salomon i&nbsp;na powrót się do nich obrócił.</p>
			<p class="calibre9">Zrzucił marynarkę, zawiesił ją na oparciu krzesła, po czym przysiadł na parapecie.</p>
			<p class="calibre9">&ndash;	Oczywiście kiedy prąd wysiadł, spotkaliśmy się w&nbsp;stołówce, żeby niektórym zrobiło się trochę raźniej&nbsp;&ndash; powiedział.&nbsp;&ndash; Chwilę pogadaliśmy, wzięliśmy latarki, znaleźliśmy kilka świec i&nbsp;niedługo potem rozeszliśmy się do pokojów.</p>
			<p class="calibre9">&ndash;	I?</p>
			<p class="calibre9">&ndash;	I&nbsp;tyle. Rano wrócił prąd, a&nbsp;do wieczora droga była przejezdna.</p>
			<p class="calibre9">&ndash;	Nie wzbudziło to w&nbsp;nikim żadnego większego niepokoju?</p>
			<p class="calibre9">&ndash;	O&nbsp;co?</p>
			<p class="calibre9">Rosa uniosła brwi, jakby to nie ona powinna być adresatem tego pytania.</p>
			<p class="calibre9">&ndash;	Jeśli ktoś się czymś martwił, to chyba tym, że Ruscy siedzą raptem dwa kilometry dalej.</p>
			<p class="calibre9">Rzucił to jako lekką uwagę, która miała rozładować atmosferę, ale naraz zmarszczył brwi.</p>
			<p class="calibre9">&ndash;	Choć wtedy nikt się Rosją nie przejmował&nbsp;&ndash; podjął.&nbsp;&ndash; Dwa tysiące szósty rok, inne czasy. Wydawało się, że Putina można wciągnąć do naszego zachodniego świata. Zapraszano go przecież wszędzie, zawierano z&nbsp;nim umowy handlowe, stosowano wobec niego taryfę ulgową. Nikt nie spodziewał się, że będą z&nbsp;tego tak wielkie problemy. A&nbsp;pewnie powinniśmy.</p>
			<p class="calibre9">Odchrząknął, a&nbsp;potem pokręcił głową.</p>
			<p class="calibre9">&ndash;	Mniejsza z&nbsp;tym&nbsp;&ndash; rzucił.&nbsp;&ndash; W&nbsp;każdym razie oprócz naprawdę upiornej pogody nie działo się tam nic, co wykraczałoby poza normę.</p>
			<p class="calibre9">&ndash;	Rano Janusz Kantyk kontynuował wykłady?</p>
			<p class="calibre9">&ndash;	Tak. Spędziłem tam może kilka godzin, potem był poczęstunek, część nieformalna. A&nbsp;pod wieczór, kiedy dostaliśmy informację, że droga jest przejezdna, wróciłem do Gdańska. Pozostali uczestnicy też się rozjechali.</p>
			<p class="calibre9">Kacper Fabisch sięgnął do wewnętrznej kieszeni marynarki po telefon.</p>
			<p class="calibre9">&ndash;	Ma pan numer do tego Kantyka?</p>
			<p class="calibre9">&ndash;	Obawiam się, że nie. Chyba nigdy się nimi nie wymieniliśmy.</p>
			<p class="calibre9">&ndash;	A&nbsp;z&nbsp;innymi uczestnikami?</p>
			<p class="calibre9">&ndash;	Też nie&nbsp;&ndash; odparł ciężko Grynberg.&nbsp;&ndash; Ale być może uda się znaleźć Kantyka w&nbsp;internecie i&nbsp;skontaktować z&nbsp;nim. Może nie wyrzucił dokumentacji z&nbsp;tamtych lat i&nbsp;ma listę słuchaczy.</p>
			<p class="calibre9">Rosa obróciła głowę w&nbsp;kierunku Kacpra.</p>
			<p class="calibre9">&ndash;	Względnie moglibyśmy zapytać w&nbsp;Wodniku&nbsp;&ndash; podsunęła.</p>
			<p class="calibre9">&ndash;	No tak.</p>
			<p class="calibre9">&ndash;	To może się nie udać&nbsp;&ndash; odezwał się Salomon.&nbsp;&ndash; Podupadał już wtedy, kiedy w&nbsp;nim byliśmy. Przypuszczam, że niedługo potem się zamknął.</p>
			<p class="calibre9">Gocha chciała zbyć to skinieniem głowy, ale się zawahała. Po raz pierwszy w&nbsp;tej rozmowie pojawiło się coś, co mogło mieć znaczenie.</p>
			<p class="calibre9">Postanowiła pójść tym tropem.</p>
			<p class="calibre9">&ndash;	Lokalizacja była niekorzystna dla turystyki?&nbsp;&ndash; spytała.</p>
			<p class="calibre9">&ndash;	Nie, przeciwnie. Miejsce odosobnione, mnóstwo spokoju, żadnych sąsiadów. Wymarzone do ucieczki od miejskiego zgiełku i&nbsp;pędu życia.</p>
			<p class="calibre9">&ndash;	To dlaczego je zamknięto?</p>
			<p class="calibre9">Grynberg rozłożył lekko ręce.</p>
			<p class="calibre9">&ndash;	Tego nie wiem&nbsp;&ndash; odparł spokojnie.&nbsp;&ndash; Przypuszczam, że problemy finansowe zaważyły.</p>
			<p class="calibre9">&ndash;	Tak pan myśli?</p>
			<p class="calibre9">&ndash;	Chyba jakoś wtedy zaczynał się kryzys finansowy, prawda?</p>
			<p class="calibre9">&ndash;	Raczej nie, pierwsze objawy pojawiły się w&nbsp;połowie dwa tysiące siódmego.</p>
			<p class="calibre9">&ndash;	Wydaje mi się, że wcześniej.</p>
			<p class="calibre9">Gocha machnęła ręką.</p>
			<p class="calibre9">&ndash;	Tak czy inaczej pewnie ma pan rację, że chodziło o&nbsp;pieniądze.</p>
			<p class="calibre9">&ndash;	Jak zwykle&nbsp;&ndash; przyznał Grynberg.</p>
			<p class="calibre9">&ndash;	Wie pan, kiedy konkretnie zamknięto to miejsce?</p>
			<p class="calibre9">&ndash;	Niestety nie.</p>
			<p class="calibre9">&ndash;	Był pan tam jeszcze później?</p>
			<p class="calibre9">&ndash;	Nie.</p>
			<p class="calibre9">&ndash;	A&nbsp;wcześniej?</p>
			<p class="calibre9">&ndash;	Też nie&nbsp;&ndash; odparł bez cienia irytacji Salomon, choć z&nbsp;pewnością nie doceniał dziennikarskiego drążenia.&nbsp;&ndash; To był jedyny raz, kiedy miałem okazję tam być.</p>
			<p class="calibre9">Rosa pokiwała głową z&nbsp;namysłem, a&nbsp;potem rozejrzała się bezradnie po gabinecie.</p>
			<p class="calibre9">&ndash;	Cóż, to chyba wszystko&nbsp;&ndash; powiedziała.</p>
			<p class="calibre9">Prokurator wysunął ręce z&nbsp;kieszeni i&nbsp;zrobił krok w&nbsp;kierunku biurka.</p>
			<p class="calibre9">&ndash;	Żałuję, że nie mogłem bardziej pomóc&nbsp;&ndash; zadeklarował.&nbsp;&ndash; Ale proszę mi zostawić wizytówkę. Gdybym sobie coś przypomniał, odezwę się.</p>
			<p class="calibre9">&ndash;	Oczywiście.</p>
			<p class="calibre9">Rosa wyjęła z&nbsp;torebki firmowy kartonik i&nbsp;podała go Grynbergowi. Wymienili się uściskiem dłoni, po czym dwoje gości z&nbsp;Opola wyszło na korytarz.</p>
			<p class="calibre9">&ndash;	Co myślisz?&nbsp;&ndash; zapytał od razu Fabisch.</p>
			<p class="calibre9">&ndash;	Nie tutaj.</p>
			<p class="calibre9">Zeszli na dół, opuścili budynek, a&nbsp;potem skierowali się w&nbsp;stronę auta. Zatrzymali się przy nim, nie otwierając drzwi.</p>
			<p class="calibre9">&ndash;	Facet sprawnie kłamie&nbsp;&ndash; oznajmiła Gośka.</p>
			<p class="calibre9">&ndash;	Aha.</p>
			<p class="calibre9">&ndash;	Wątpisz?</p>
			<p class="calibre9">&ndash;	Wątpię w&nbsp;to, że w&nbsp;dziennikarskim świecie każdego prokuratora trzeba traktować jak…</p>
			<p class="calibre9">&ndash;	Zapewniam cię, że nie generalizuję.</p>
			<p class="calibre9">&ndash;	To skąd myśl, że on kłamie?</p>
			<p class="calibre9">Gocha oparła się o&nbsp;Volvo, a&nbsp;potem powiodła wzrokiem po starych kamienicach ciągnących się po obu stronach torowiska tramwajowego. Były stare, w&nbsp;większości zaniedbane, kontrastujące z&nbsp;budynkiem centrum handlowego po drugiej stronie.</p>
			<p class="calibre9">&ndash;	Na początku ledwo mógł przypomnieć sobie szczegóły&nbsp;&ndash; odezwała się.&nbsp;&ndash; A&nbsp;na końcu mówił bez cienia wątpliwości o&nbsp;tym, że Wodnik został zamknięty. Zero wahania.</p>
			<p class="calibre9">&ndash;	No i?</p>
			<p class="calibre9">&ndash;	Skąd by o&nbsp;tym wiedział?</p>
			<p class="calibre9">&ndash;	Może sprawdził?</p>
			<p class="calibre9">&ndash;	Z&nbsp;pewnością sprawdził&nbsp;&ndash; zauważyła Rosa.&nbsp;&ndash; Pytanie dlaczego.</p>
			<p class="calibre9">Kacper otworzył usta, ale się nie odezwał.</p>
			<p class="calibre9">&ndash;	Skoro było to tak nieistotne wydarzenie w&nbsp;jego życiu, po co miałby interesować się tym, co stało się z&nbsp;ośrodkiem?&nbsp;&ndash; spytała.</p>
			<p class="calibre9">&ndash;	Może się nie interesował. Może założył po prostu, że go zamknięto.</p>
			<p class="calibre9">&ndash;	W&nbsp;takim miejscu? Dlaczego nie uznał, że go wyremontowano? Że ktoś go przejął? To była cenna nieruchomość, szczególnie w&nbsp;tamtych czasach, kiedy więcej ludzi spędzało wakacje w&nbsp;Polsce.</p>
			<p class="calibre9">Fabisch milczał.</p>
			<p class="calibre9">&ndash;	To nie ma sensu&nbsp;&ndash; dodała Gośka.&nbsp;&ndash; Ten facet z&nbsp;jakiegoś powodu interesował się tym, co działo się z&nbsp;Wodnikiem. Słychać było w&nbsp;jego głosie, że nie gdyba. Ma pewność co do losów tego miejsca.</p>
			<p class="calibre9">Prokurator Salomon Grynberg popełnił tylko ten jeden, niewielki błąd. W&nbsp;zupełności jednak wystarczył, by Gocha zyskała pewność, że coś przed nimi ukrywa.</p>
			<p class="calibre9">Pytanie co, pytanie dlaczego.</p>
			<p class="calibre9">Jakiekolwiek okazałyby się odpowiedzi, jasne było, że w&nbsp;styczniu 2006 roku w&nbsp;Krynicy Morskiej stało się coś, co nigdy nie wyszło na jaw.</p>
			<p class="calibre9">Z jakiego powodu więc teraz ktoś zostawił jej te puste pudła? I&nbsp;kto to zrobił?</p>
			<p class="calibre9">Może nie miało to żadnego związku z&nbsp;tym, co spotkało Gerarda? Może odnosiło się tylko do przeszłości?</p>
			<p class="calibre9">Głowa zaczynała boleć ją od nadmiaru znaków zapytania.</p>
			<p class="calibre9">Kacper Fabisch stał jeszcze przy aucie, kiedy ona wsiadła za kierownicę. Wprowadziła adres opolskiej prokuratury, a&nbsp;potem zerknęła na czas przejazdu. Godzina dwadzieścia pięć, nienajgorzej.</p>
			<p class="calibre9">Ledwo odłożyła telefon, ten zadzwonił. Zerknęła na niego niechętnie, świadoma, że nie czeka na żadne wieści.</p>
			<p class="calibre9">Szpila. To zmieniało postać rzeczy.</p>
			<p class="calibre9">Gocha szybko odebrała, a&nbsp;z&nbsp;głośników auta rozbrzmiał głos znajomej:</p>
			<p class="calibre9">&ndash;	Jak tam w&nbsp;Bytomiu?</p>
			<p class="calibre9">&ndash;	Na razie bezowocnie.</p>
			<p class="calibre9">&ndash;	To dam ci coś na pocieszenie.</p>
			<p class="calibre9">&ndash;	Hm?</p>
			<p class="calibre9">W tle słyszała dźwięk pędzącego samochodu i&nbsp;zorientowała się, że Sandra jest zapewne w&nbsp;połowie drogi do Warszawy.</p>
			<p class="calibre9">&ndash;	Poprosiłam Skowronę, żeby zbadała sprawę.</p>
			<p class="calibre9">&ndash;	Kogo?</p>
			<p class="calibre9">&ndash;	Aurelię.</p>
			<p class="calibre9">&ndash;	Aha.</p>
			<p class="calibre9">&ndash;	W&nbsp;każdym razie miała sprawdzić, co odstającego od normy działo się na Mierzei Wiślanej w&nbsp;styczniu dwa tysiące szóstego. Porwania, zaginięcia, morderstwa, niespodziewane naloty dzików albo…</p>
			<p class="calibre9">&ndash;	Już to sprawdzałam.</p>
			<p class="calibre9">&ndash;	Tylko Krynicę&nbsp;&ndash; zauważyła Szpila.&nbsp;&ndash; A&nbsp;ja rozszerzyłam zakres na całą mierzeję.</p>
			<p class="calibre9">&ndash;	I?</p>
			<p class="calibre9">&ndash;	I&nbsp;gówno.</p>
			<p class="calibre9">Mimo że nie była to wymarzona odpowiedź, Rosa uśmiechnęła się pod nosem, doceniając bezpośredniość. Zaraz potem zerknęła na Fabischa, który zauważywszy, że Gocha rozmawia, skorzystał z&nbsp;okazji i&nbsp;zapalił papierosa.</p>
			<p class="calibre9">&ndash;	Ale Skowrona to ostatni człowiek do wywieszania białej flagi&nbsp;&ndash; podjęła Sandra.&nbsp;&ndash; Choć to niepozorne dziewczę, drugiej tak twardej, tak hardej suki nie znam.</p>
			<p class="calibre9">&ndash;	Niezła rekomendacja.</p>
			<p class="calibre9">&ndash;	Żebyś wiedziała. W&nbsp;każdym razie zaczęła szukać trochę szerzej i&nbsp;w końcu znalazła coś, co może cię zainteresować.</p>
			<p class="calibre9">&ndash;	To znaczy?</p>
			<p class="calibre9">Pęd powietrza, który obiegał zielonkawą ravkę, stawał się coraz głośniejszy, Gośka jednak całkowicie to ignorowała.</p>
			<p class="calibre9">&ndash;	W&nbsp;styczniu dwa tysiące szóstego, tuż po ustaniu sztormu stulecia, doszło do dość zagadkowego zaginięcia&nbsp;&ndash; powiedziała Szpila.&nbsp;&ndash; Kawałek od Krynicy, na Wyspie Sobieszewskiej, nieopodal któregoś z&nbsp;kąpielisk odnaleziono porzucony samochód. Należał do gościa, którego właściwie nie powinno tam być.</p>
			<p class="calibre9">&ndash;	To znaczy?</p>
			<p class="calibre9">&ndash;	Auto na małopolskich blachach. Okazało się, że należy do profilera kryminalnego, pracującego dla Instytutu Ekspertyz Sądowych w&nbsp;Krakowie&nbsp;&ndash; wyjaśniła Sandra.&nbsp;&ndash; Facet pojechał nad morze, postawił samochód tuż przy wyjściu na plażę, a&nbsp;potem rozpłynął się w&nbsp;powietrzu. Policja przesłuchała świadków, którzy albo prowadzili w&nbsp;okolicy biznes, albo się tam zatrzymywali. Nikt nic nie widział, ale jeden z&nbsp;właścicieli łódek odnotował brak swojej łajby.</p>
			<p class="calibre9">Szpila na moment urwała, a&nbsp;Gocha starała się stwierdzić, czy ta informacja jest tak istotna, jak podpowiadała jej to dziennikarska intuicja.</p>
			<p class="calibre9">&ndash;	Dochodzeniowcy założyli, że Krakus pożyczył sobie łódkę i&nbsp;wybrał się na morze w&nbsp;dość nieciekawym momencie. Dorwał go tam sztorm i&nbsp;kaput. Przepadł razem z&nbsp;łajbą.</p>
			<p class="calibre9">&ndash;	Jak się nazywał?</p>
			<p class="calibre9">&ndash;	Czekaj, zapisałam gdzieś.</p>
			<p class="calibre9">&ndash;	Zapisałaś? Jedziesz autem.</p>
			<p class="calibre9">&ndash;	Potrafię działać na kilka frontów&nbsp;&ndash; odparła pod nosem Szpila.&nbsp;&ndash; A, jest coś jeszcze. W&nbsp;sumie detal, ale czasem takie detale mają znaczenie. Samochód tego gościa miał założoną dojazdówkę, a&nbsp;normalna opona była w&nbsp;bagażniku, przebita.</p>
			<p class="calibre9">&ndash;	Okej.</p>
			<p class="calibre9">&ndash;	A&nbsp;nazywał się Wincent Rojewicz.</p>
			<p class="calibre9">Rosa szybko wykonała odpowiedni zapisek w&nbsp;notesie. Nic jej to nie mówiło, nigdy nie słyszała o&nbsp;tym człowieku.</p>
			<p class="calibre9">&ndash;	Masz coś jeszcze?&nbsp;&ndash; rzuciła.</p>
			<p class="calibre9">&ndash;	A&nbsp;czy kot szcza do kuwety?</p>
			<p class="calibre9">&ndash;	Nie zawsze.</p>
			<p class="calibre9">&ndash;	Racja&nbsp;&ndash; przyznała pod nosem Szpila.&nbsp;&ndash; W&nbsp;każdym razie oczywiście, że mam. Nie zawracałabym ci dupy, gdybym nie miała.</p>
			<p class="calibre9">&ndash;	To śmiało.</p>
			<p class="calibre9">Gocha mogła sobie wyobrazić, że znajoma lekko się uśmiecha, zadowolona z&nbsp;tego, co ma zamiar jej powiedzieć. Inaczej chwilowej pauzy nie dało się wytłumaczyć.</p>
			<p class="calibre9">&ndash;	Skowrona dzwoniła do Instytutu Sehna i&nbsp;popytała o&nbsp;tego faceta&nbsp;&ndash; oznajmiła Sandra.&nbsp;&ndash; Zgadnij, czy interesował się mową ciała i&nbsp;komunikacją niewerbalną.</p>
			<h2 class="sigil_not_in_toc">7</h2>
			<p class="miejsce">Wodnik, Krynica Morska</p>
			<p class="styl">Aż do momentu, kiedy Gerard umieścił słuchawkę w&nbsp;uchu, Beata Drejer była przekonana, że tego nie zrobi. Potrzebowała chwili, by dotarło do niej, że się pomyliła.</p>
			<p class="calibre9">&ndash;	Jeden utwór&nbsp;&ndash; powiedział.</p>
			<p class="calibre9">&ndash;	Jest pan pewien?</p>
			<p class="calibre9">&ndash;	Nie.</p>
			<p class="calibre9">Drejer cicho parsknęła, a&nbsp;Edling poprawił kabel od słuchawki, zupełnie jakby pierwszy raz miał do czynienia z&nbsp;takim sprzętem.</p>
			<p class="calibre9">&ndash;	Moment&nbsp;&ndash; powiedziała.&nbsp;&ndash; Muszę znaleźć folder.</p>
			<p class="calibre9">&ndash;	Nie ma pośpiechu. Wśród zgromadzonych w&nbsp;stołówce osób kryje się zabójca, na zewnątrz trwa pandemonium, mamy czas.</p>
			<p class="calibre9">Szturchnęła go lekko, a&nbsp;on przechylił się w&nbsp;bok. Pozwoliła sobie na nieco więcej niż zwykle, ale wydawało się, że sytuacja to usprawiedliwia.</p>
			<p class="calibre9">Wszyscy byli wstrząśnięci, zmęczeni i&nbsp;niepewni tego, co się właściwie dzieje. W&nbsp;takich okolicznościach trudno było powstrzymywać to, co zdawała się dyktować natura.</p>
			<p class="calibre9">&ndash;	W&nbsp;tak zwanym międzyczasie może pan zgadnąć piosenkę&nbsp;&ndash; mruknęła.</p>
			<p class="calibre9">&ndash;	Jeszcze nie rozbrzmiała.</p>
			<p class="calibre9">&ndash;	Bez tego da pan radę.</p>
			<p class="calibre9">&ndash;	Zatem na pewno Bush.</p>
			<p class="calibre9">&ndash;	Brawo&nbsp;&ndash; pochwaliła go.&nbsp;&ndash; A&nbsp;konkretny kawałek?</p>
			<p class="calibre9">&ndash;	Przypuszczam, że <em class="calibre4">Glycerine</em>.</p>
			<p class="calibre9">&ndash;	Dobrze pan przypuszcza.</p>
			<p class="calibre9">Palnęła kiedyś ckliwe i&nbsp;banalne hasełko, że to hymn jej duszy, ale nie sądziła, by Gerard zapamiętał. Właściwie często miała wrażenie, że jej słowa znajdują sobie drogę, by go ominąć. Przemykały obok niego, nikły gdzieś w&nbsp;oddali, a&nbsp;on zdawał się tego nieświadomy.</p>
			<p class="calibre9">Najwyraźniej było jednak inaczej.</p>
			<p class="calibre9">Czy w&nbsp;takim razie pamiętał też, że <em class="calibre4">Chemicals Between Us</em> określiła jako wołanie serca, a&nbsp;<em class="calibre4">Letting the Cables Sleep</em> przyrównała do stanu swojej psychiki? Nie, zapewne nie. O&nbsp;<em class="calibre4">Glycerine</em> mówiła kilkakrotnie, bo towarzyszyła jej nieprzerwanie od dziewięćdziesiątego piątego. O&nbsp;pozostałych wspomniała raz.</p>
			<p class="calibre9">W końcu znalazła odpowiedni folder, a&nbsp;potem wybrała piosenkę.</p>
			<p class="calibre9">&ndash;	Gotowy?&nbsp;&ndash; zapytała.</p>
			<p class="calibre9">&ndash;	Moja gotowość nie ma nic do rzeczy, i&nbsp;tak pani zaprezentuje ten utwór.</p>
			<p class="calibre9">&ndash;	Racja.</p>
			<p class="calibre9">Wcisnęła play, a&nbsp;potem zamknęła oczy. Po pierwszych ledwo słyszalnych dźwiękach rozbrzmiały otwierające gitarowe riffy, które zawsze wprawiały ją w&nbsp;stan dziwny&nbsp;&ndash; tyle niespotykany, ile niepokojący. Stan, w&nbsp;którym mogłaby umierać. W&nbsp;którym chciałaby umierać.</p>
			<p class="calibre9">Głos wokalisty rozdzierał ją na pół, sprawiał, że pogrążała się w&nbsp;upajającej, niemal narkotycznej melancholii. Dawał nadzieję, tętnił sentymentalnością, niósł też jednak tak ogromny ładunek bólu i&nbsp;cierpienia, że ten słodko-gorzki kolaż zdawał się niemożliwy do objęcia umysłem.</p>
			<p class="calibre9">Utwór kończył się smyczkami, które cięły na strzępy to, co zostało jeszcze ze słuchacza.</p>
			<p class="calibre9">Gdy wybrzmiały, Beata zatrzymała odtwarzanie. Często to robiła, zupełnie jakby ten kawałek zasługiwał na to, by po nim zaległa chwila ciszy.</p>
			<p class="calibre9">Otworzyła oczy i&nbsp;obróciła się do Edlinga, niepewna, co zobaczy.</p>
			<p class="calibre9">Patrzył przed siebie nieruchomym wzrokiem, nie odzywał się, zdawał się nawet nie oddychać. Po chwili zobaczyła jedną z&nbsp;niewielu reakcji, których nie kontrolował. Uniósł dłoń, przesunął po jasnym krótkim zaroście.</p>
			<p class="calibre9">&ndash;	I&nbsp;jak?&nbsp;&ndash; spytała.</p>
			<p class="calibre9">Sądziła, że wyciągnie słuchawkę z&nbsp;ucha i&nbsp;wstanie, by stworzyć między nimi trochę dystansu. Rzuci, że powinni wracać do stołówki, przepytać Grynberga, nim ten ułoży swoje zeznania.</p>
			<p class="calibre9">Zamiast tego tylko na nią spojrzał, a&nbsp;ona odniosła wrażenie, że głupi kabel, którym byli połączeni, urósł do roli czegoś nadzwyczajnego.</p>
			<p class="calibre9">&ndash;	Emocjonalna kompozycja&nbsp;&ndash; odezwał się.</p>
			<p class="calibre9">&ndash;	Co najmniej.</p>
			<p class="calibre9">&ndash;	O&nbsp;czym traktuje?</p>
			<p class="calibre9">&ndash;	O&nbsp;glicerynie&nbsp;&ndash; odparła z&nbsp;lekkim uśmiechem Beata.&nbsp;&ndash; Autor tekstu określa tak kobietę, która rozsadziła całe jego życie.</p>
			<p class="calibre9">&ndash;	Niezbyt pieszczotliwy termin.</p>
			<p class="calibre9">Drejer wzruszyła ramionami, bo właściwie wydawało jej się, że znaczył więcej niż wszelkie kotki, skarby i&nbsp;słoneczka.</p>
			<p class="calibre9">&ndash;	Chodzi o&nbsp;nitroglicerynę, składnik dynamitu.</p>
			<p class="calibre9">&ndash;	To wciąż niezbyt pochlebne.</p>
			<p class="calibre9">&ndash;	Przeciwnie&nbsp;&ndash; odparła Beata, imitując jego ton.</p>
			<p class="calibre9">Nie musiała zerkać na niego nawet kontrolnie, by wiedzieć, że mu to nie przeszkadza.</p>
			<p class="calibre9">&ndash;	Pokazuje, jak wiele ta kobieta dla niego znaczyła.</p>
			<p class="calibre9">&ndash;	Cóż, może coś w&nbsp;tym jest&nbsp;&ndash; przyznał Edling.&nbsp;&ndash; Mimo wszystko mowa o&nbsp;sile destrukcyjnej. A&nbsp;jak sama pani wspomniała, miłość tworzy życie, nie śmierć.</p>
			<p class="calibre9">&ndash;	Destrukcja nie zawsze oznacza śmierć&nbsp;&ndash; zauważyła.&nbsp;&ndash; Czasem jest po prostu oczyszczeniem.</p>
			<p class="calibre9">&ndash;	Polemizowałbym.</p>
			<p class="calibre9">&ndash;	W&nbsp;jakim sensie?</p>
			<p class="calibre9">&ndash;	Takim, że każde zniszczenie niesie za sobą ofiary.</p>
			<p class="calibre9">Drejer nie była pewna, o&nbsp;czym w&nbsp;istocie rozmawiają. Wydawało się oczywiste, że kryje się w&nbsp;tym drugie dno, ale przy Gerardzie trudno było stwierdzić, czy jest tożsame z&nbsp;tym, które dostrzega druga osoba.</p>
			<p class="calibre9">&ndash;	Bywają eksplozje na poligonach, na pustych przestrzeniach, w&nbsp;których nikt nie cierpi&nbsp;&ndash; odezwała się.</p>
			<p class="calibre9">&ndash;	Kontrolowane testy.</p>
			<p class="calibre9">&ndash;	Tak.</p>
			<p class="calibre9">&ndash;	My jednak mówimy o&nbsp;prawdziwym świecie.</p>
			<p class="calibre9">Popatrzyła na niego, coraz bardziej niepewna, dokąd zmierzają. Jasne było jedynie to, że któreś z&nbsp;nich powinno to przerwać.</p>
			<p class="calibre9">Postanowiła, że tą osobą będzie ona.</p>
			<p class="calibre9">&ndash;	Może jeszcze jeden kawałek?&nbsp;&ndash; zapytała.</p>
			<p class="calibre9">&ndash;	Uważa pani, że to dobry pomysł?</p>
			<p class="calibre9">&ndash;	Nie.</p>
			<p class="calibre9">&ndash;	W&nbsp;takim razie proszę bardzo.</p>
			<p class="calibre9">Uśmiechnęła się i&nbsp;włączyła <em class="calibre4">Chemicals Between Us</em>, kolejną piosenkę Bush, choć tym razem pochodzącą już nie z&nbsp;czasów jej wczesnej nastoletniości, a&nbsp;z&nbsp;dziewięćdziesiątego dziewiątego. Przy <em class="calibre4">Glycerine</em> czuła, że ma wielką miłość na wyciągnięcie ręki, przy <em class="calibre4">Chemicals Between Us</em> żałowała, że jeszcze nigdy jej nie spotkała. Podobnie przy <em class="calibre4">Letting the Cables Sleep</em>, którą włączyła zaraz potem.</p>
			<p class="calibre9">Zastanawiała się, w&nbsp;jakiej sytuacji będzie, kiedy Bush się reaktywuje i&nbsp;wypuści kolejny, równie mocny singiel. A&nbsp;może tak się nie stanie. Może zespół rozpadł się na dobre i&nbsp;Drejer będzie miała tylko to, co już dostała.</p>
			<p class="calibre9">Dwa kolejne kawałki wprowadziły ją do miejsca, w&nbsp;którym powinien czekać na nią Arek. Gdzie powinny królować tęsknota, dojmujące poczucie braku drugiej osoby i&nbsp;chęć jak najszybszego powrotu do Opola, na ZWM, do ich mieszkania.</p>
			<p class="calibre9">Między dźwiękami nie czekało na nią jednak nic z&nbsp;tego, co powinno.</p>
			<p class="calibre9">Wyciągnęła słuchawkę z&nbsp;ucha, a&nbsp;Gerard po chwili zrobił to samo. W&nbsp;milczeniu zaczęła zwijać kabel.</p>
			<p class="calibre9">Żadne z&nbsp;nich się nie odzywało, jakby rzucenie choćby jednego słowa stanowiło przekroczenie granicy.</p>
			<p class="calibre9">Żadne też się nie podniosło, jakby chcieli pokazać, że nie są gotowi się od tej granicy oddalić.</p>
			<p class="calibre9">Nawet gdyby Beata odnalazła w&nbsp;sobie to, czego potrzebowała, by się odezwać, nie wiedziałaby, jak to zrobić. Co się właściwie działo? Jakim cudem skończyli tu, w&nbsp;jej pokoju, niczym nastolatki słuchające muzyki z&nbsp;jednych słuchawek?</p>
			<p class="calibre9">Jak powinna się do niego odnosić, kiedy już uda jej się coś wydusić? „Jak się panu podobało?” Jak on odpowie? Równie formalnie?</p>
			<p class="calibre9">Z początku ten dystans był dla niej niewygodny i&nbsp;sądziła, że nie będzie trwał w&nbsp;nieskończoność. Po kilku miesiącach pracy razem stał się jednak całkiem naturalny. Było coś uroczego w&nbsp;tym, że nadal mówili do siebie per pan i&nbsp;pani.</p>
			<p class="calibre9">Teraz jednak zdawało się to tracić sens.</p>
			<p class="calibre9">Edling nadal się nie odzywał, a&nbsp;im dłużej ten stan rzeczy trwał, tym bardziej narastała w&nbsp;Beacie niepewność. Zmagał się z&nbsp;podobnymi myślami? Odczuwał ten sam niepokój, który towarzyszył jej?</p>
			<p class="calibre9">W końcu kątem oka dostrzegła, jak odwraca ku niej głowę. Wiedziała, że za moment usłyszy coś, co nada kształt całej ich przyszłej relacji.</p>
			<p class="calibre9">Gerard otworzył usta, ale nim się odezwał, rozległ się przeraźliwy dźwięk uderzenia o&nbsp;szybę, głośniejszy i&nbsp;znacznie upiorniejszy od tego, który wywoływał deszcz. Beata się wzdrygnęła, Edling natychmiast obrócił się w&nbsp;kierunku okna.</p>
			<p class="calibre9">Mężczyzna stojący po drugiej stronie wyglądał jak widmo. Z&nbsp;szeroko rozszerzonymi oczami wydał z&nbsp;siebie zwierzęcy krzyk, który znikł gdzieś w&nbsp;sztormowej nawałnicy. Uniósł zaciśnięte pięści, jakby miał zamiar wybić okno, a&nbsp;Edling natychmiast poderwał się na równe nogi.</p>
			<p class="calibre9">Nie zdążył do niego doskoczyć.</p>
			<p class="calibre9">Rozległ się kolejny huk, po czym głowa mężczyzny i&nbsp;szyba zamieniły się w&nbsp;miazgę.</p>
			<h2 class="sigil_not_in_toc">8</h2>
			<p class="miejsce">Ośrodek wczasowy Wodnik, Krynica Morska</p>
			<p class="styl">Fragmenty rozbitej szyby wpadły do pokoju wraz z&nbsp;deszczem i&nbsp;kawałkami mózgu mężczyzny, którego ciało upiornie zawisło w&nbsp;oknie. Gerard jednak tego nie odnotował, bo wiedziony instynktem natychmiast rzucił się osłonić Beatę.</p>
			<p class="calibre9">Upadli na podłogę, zdezorientowani i&nbsp;bez pojęcia o&nbsp;tym, co się w&nbsp;istocie stało. Huraganowy wicher wył ogłuszająco i&nbsp;paraliżował zmysły, a&nbsp;siekający deszcz lał się do środka falami.</p>
			<p class="calibre9">Edling uniósł się nieco, spodziewając się najgorszego&nbsp;&ndash; widoku napastnika, który po zabiciu jednej ofiary gotów jest zrobić to samo z&nbsp;pozostałymi.</p>
			<p class="calibre9">Nikogo jednak nie dostrzegł.</p>
			<p class="calibre9">Makabrycznie pokaleczone ciało mężczyzny wisiało na fragmentach szyby, a&nbsp;dziura w&nbsp;tyle głowy ziała przerażającą pustką. Za oknem panował mrok tak gęsty, że nie sposób było stwierdzić, czy morderca rzeczywiście znikł.</p>
			<p class="calibre9">Gerard chwycił Drejer pod rękę, a&nbsp;potem szarpnął mocno. Spojrzała na niego z&nbsp;przerażeniem, ale także ze zrozumieniem. Poderwali się na równe nogi i&nbsp;rzucili się do drzwi, spodziewając się kolejnych wystrzałów.</p>
			<p class="calibre9">Wypadli jednak na korytarz, a&nbsp;te nadal nie rozbrzmiały. Cokolwiek się stało, dotyczyło tylko człowieka, który zmarł na ich oczach.</p>
			<p class="calibre9">Spojrzeli na siebie, oddychając ciężko.</p>
			<p class="calibre9">&ndash;	Jezu…&nbsp;&ndash; wydusiła tylko Beata.</p>
			<p class="calibre9">Edling natychmiast ruszył w&nbsp;kierunku stołówki. Zgromadzeni tam ludzie z&nbsp;pewnością wszystko słyszeli, dawno powinni zainteresować się tym, co się wydarzyło. Nikt jednak nie zareagował, nie dało się słyszeć żadnych zbliżających się kroków.</p>
			<p class="calibre9">Powód szybko stał się jasny.</p>
			<p class="calibre9">W stołówce była tylko Cecylia Kantyk. Stała w&nbsp;rogu, pocierając ramiona i&nbsp;sprawiając wrażenie, jakby miała dostać apopleksji.</p>
			<p class="calibre9">&ndash;	Co się stało?&nbsp;&ndash; rzuciła nerwowo.</p>
			<p class="calibre9">Gerard machinalnie obrócił się w&nbsp;stronę korytarza. Nawet gdyby chciał udzielić odpowiedzi, nie wiedziałby, jak to zrobić.</p>
			<p class="calibre9">Zdarzenia nadal wydawały się nierealne, odpowiedniejsze raczej horrorowi oglądanemu w&nbsp;środku nocy niż prawdziwemu życiu.</p>
			<p class="calibre9">&ndash;	Panie prokuratorze?&nbsp;&ndash; dodała Cecylia.</p>
			<p class="calibre9">Beata postąpiła krok do przodu i&nbsp;przejęła inicjatywę.</p>
			<p class="calibre9">&ndash;	Zastrzelono kogoś&nbsp;&ndash; powiedziała.&nbsp;&ndash; Przed momentem, na naszych oczach.</p>
			<p class="calibre9">&ndash;	Co takiego? Ale…</p>
			<p class="calibre9">Jej głos zawisł w&nbsp;powietrzu, ciszę jednak szybko wypełniły uderzenia wiatru i&nbsp;deszczu z&nbsp;zewnątrz. Edling machinalnie obrócił się w&nbsp;kierunku pokoju Drejer, zupełnie jakby zabójca mógł dostać się do środka przez rozbite okno.</p>
			<p class="calibre9">&ndash;	Nie rozumiem&nbsp;&ndash; rzuciła Cecylia.&nbsp;&ndash; Ktoś… ktoś…</p>
			<p class="calibre9">Gerard przeniósł wzrok w&nbsp;stronę drzwi wejściowych.</p>
			<p class="calibre9">Gdzie była cała reszta grupy? Opuściła budynek razem z&nbsp;człowiekiem, który stał się ofiarą zabójcy? Dlaczego? Pytania mnożyły się w&nbsp;coraz szybszym tempie, przez co Edling nie był w&nbsp;stanie udzielić żadnych odpowiedzi.</p>
			<p class="calibre9">Co tu się działo? Jak można wytłumaczyć to wszystko?</p>
			<p class="calibre9">&ndash;	Proszę…&nbsp;&ndash; jęknęła Cecylia.</p>
			<p class="calibre9">Drejer znalazła się przy niej, położyła jej rękę na ramieniu.</p>
			<p class="calibre9">&ndash;	Kto jest ofiarą? Kto zginął?</p>
			<p class="calibre9">&ndash;	Wincent Rojewicz&nbsp;&ndash; odparła Beata.</p>
			<p class="calibre9">Kobieta otworzyła usta, ale przez chwilę nie wydobywał się z&nbsp;nich żaden dźwięk.</p>
			<p class="calibre9">&ndash;	Jak… Kto…</p>
			<p class="calibre9">&ndash;	Nie widzieliśmy, kto strzelał.</p>
			<p class="calibre9">&ndash;	Ale…</p>
			<p class="calibre9">&ndash;	Rojewicz uciekał&nbsp;&ndash; oznajmiła wciąż nieobecnym tonem Drejer.&nbsp;&ndash; Próbował chyba dostać się do środka, wtedy tamten człowiek…</p>
			<p class="calibre9">Urwała i&nbsp;w poszukiwaniu wsparcia zerknęła na Edlinga. W&nbsp;jego umyśle wciąż jednak trwała gorączkowa analiza tego, co się stało&nbsp;&ndash; oraz powodu, dla którego wszyscy opuścili stołówkę.</p>
			<p class="calibre9">&ndash;	Rojewicz musiał zobaczyć światło ze świec w&nbsp;moim pokoju, podbiegł do okna i… i&nbsp;wtedy zabójca do niego strzelił&nbsp;&ndash; podjęła Beata.&nbsp;&ndash; Prosto w&nbsp;głowę.</p>
			<p class="calibre9">Wydawało się, że musi to zwerbalizować, by w&nbsp;to uwierzyć.</p>
			<p class="calibre9">&ndash;	Boże…&nbsp;&ndash; szepnęła Cecylia.&nbsp;&ndash; Ktoś nas morduje? Ktoś chce…</p>
			<p class="calibre9">&ndash;	Proszę zachować spokój&nbsp;&ndash; włączył się wreszcie Edling.</p>
			<p class="calibre9">Kobieta spojrzała na niego, jakby upatrywała w&nbsp;nim ostatniego bastionu bezpieczeństwa. Trzęsły jej się wargi, wzrok stał się rozbiegany i&nbsp;ewidentnie potrzebowała czegoś więcej niż prośby o&nbsp;uspokojenie. Gerard nie miał jednak na to czasu.</p>
			<p class="calibre9">&ndash;	Gdzie jest reszta?&nbsp;&ndash; zapytał.</p>
			<p class="calibre9">&ndash;	Boże… Boże jedyny…</p>
			<p class="calibre9">&ndash;	Pani Cecylio, gdzie są pozostali?</p>
			<p class="calibre9">Potrząsnęła głową, ale jej spojrzenie pozostało mętne.</p>
			<p class="calibre9">&ndash;	Wszyscy… wszyscy wybiegli.</p>
			<p class="calibre9">&ndash;	Dokąd? Dlaczego?</p>
			<p class="calibre9">Patrzyła na niego bez zrozumienia, pogubiona i&nbsp;zdezorientowana. Edling przeklął się w&nbsp;duchu za to, że sam poddał się emocjom i&nbsp;potrzebował tyle czasu, by się zmitygować. Czasu, który mógł poświęcić na uspokojenie Cecylii.</p>
			<p class="calibre9">&ndash;	To istotne&nbsp;&ndash; rzucił, kładąc ręce na jej ramionach.&nbsp;&ndash; Proszę nam opowiedzieć, co tu zaszło.</p>
			<p class="calibre9">&ndash;	Ale czy my… czy my jesteśmy bezpieczni?</p>
			<p class="calibre9">&ndash;	Tak.</p>
			<p class="calibre9">&ndash;	Przecież ten człowiek…</p>
			<p class="calibre9">&ndash;	Ktokolwiek to był, zbiegł&nbsp;&ndash; odparł Gerard.</p>
			<p class="calibre9">Czy rzeczywiście mógł składać takie zapewnienia? Wedle wszelkiego prawdopodobieństwa strzelec był kimś z&nbsp;ich grupy. A&nbsp;jeśli tak, to nie tylko nie zbiegł, ale zaraz tu wróci.</p>
			<p class="calibre9">&ndash;	Pani Cecylio&nbsp;&ndash; włączyła się Beata.&nbsp;&ndash; Musimy czym prędzej dowiedzieć się, co tutaj się stało. Rozumie pani?</p>
			<p class="calibre9">&ndash;	Tak, tak, oczywiście…</p>
			<p class="calibre9">&ndash;	Więc? Gdzie są pozostali?</p>
			<p class="calibre9">Kobieta z&nbsp;trudem przełknęła ślinę, a&nbsp;potem obróciła się w&nbsp;stronę wyjścia.</p>
			<p class="calibre9">&ndash;	Usłyszeli strzały.</p>
			<p class="calibre9">&ndash;	Strzały?</p>
			<p class="calibre9">Gerard natychmiast odrzucił to jako niemożliwe. Nic takiego nie miało miejsca. Zaraz jednak uświadomił sobie, że nawet gdyby rozlegały się salwy, on i&nbsp;Beata zapewne by ich nie usłyszeli. Raz, że deszcz głośno uderzał o&nbsp;szybę w&nbsp;jej pokoju. Dwa, że byli zatopieni w&nbsp;dźwiękach muzyki.</p>
			<p class="calibre9">Podczas gdy tuż obok rozgrywała się tragedia. Być może nie jedna.</p>
			<p class="calibre9">&ndash;	Tak, kilka głośnych strzałów…</p>
			<p class="calibre9">&ndash;	I?</p>
			<p class="calibre9">&ndash;	Postanowili sprawdzić, wybiegli… mówiłam Jaśkowi, żeby został, żeby się nie ruszał, że to przecież… potem Salomon…</p>
			<p class="calibre9">Kręciła głową, przerażona, ewidentnie przekonana, że jej męża oraz kochanka spotkało dokładnie to samo co Rojewicza.</p>
			<p class="calibre9">Edlingowi przemknęło przez głowę, że może się nie mylić. A&nbsp;jeśli tak, to popełnił błąd, tracąc czas na ustalanie przebiegu zdarzeń, gdy powinien był zająć się zabezpieczeniem okolicy. Zaryglowaniem drzwi, odcięciem dostępu z&nbsp;zewnątrz.</p>
			<p class="calibre9">Obrócił się w&nbsp;kierunku wejścia w&nbsp;momencie, kiedy klamka się poruszyła.</p>
			<h2 class="sigil_not_in_toc">9</h2>
			<p class="miejsce">ul. Kościuszki, Opole</p>
			<p class="styl">Wydarzenia z&nbsp;2006 roku zaczynały powoli układać się w&nbsp;spójny obraz, problem polegał na tym, że ten pochodził spod pędzla wyjątkowego surrealisty. Gocha wciąż nie miała pojęcia, co to wszystko oznacza&nbsp;&ndash; wiedziała jednak, że coś jest na rzeczy.</p>
			<p class="calibre9">Szkolenie z&nbsp;komunikacji niewerbalnej w&nbsp;Krynicy Morskiej. Niedaleko porzucony samochód profilera, który interesował się tą tematyką. I&nbsp;żyjący uczestnik, który ewidentnie kłamie, starając się coś ukryć.</p>
			<p class="calibre9">Mógł rozegrać to inaczej. Zachować większą czujność i&nbsp;nie zdradzać się z&nbsp;wiedzą o&nbsp;losie Wodnika. Co więcej, nie twierdzić, że nie pamięta, by był tam Gerard Edling.</p>
			<p class="calibre9">Rosa od razu uznała to za mało prawdopodobne. W&nbsp;sytuacji kryzysowej, a&nbsp;taką z&nbsp;pewnością był sztorm stulecia, Gero od razu wziąłby sprawy w&nbsp;swoje ręce, objąłby dowodzenie. Nie siedziałby w&nbsp;pokoju, nie poszedłby spać, nie zdałby się też na innych ludzi. Przystąpiłby do działania.</p>
			<p class="calibre9">I nie było szans, by Salomon Grynberg go nie pamiętał. Szczególnie że słyszał o&nbsp;nim później w&nbsp;mediach.</p>
			<p class="calibre9">W maglowaniu prokuratora Gocha jednak nie widziała sensu, przynajmniej teraz. Musiała pojechać na Mierzeję Wiślaną, sprawdzić tropy, dowiedzieć się na miejscu, czy ktoś pamięta szkolenie w&nbsp;Wodniku, być może wie, co stało się z&nbsp;ludźmi, którzy w&nbsp;nim uczestniczyli.</p>
			<p class="calibre9">Była gotowa do wyjazdu krótko po powrocie z&nbsp;Bytomia. Spodziewała się, że Kacper Fabisch nie zdecyduje się do niej dołączyć, on jednak nie zakładał innej możliwości.</p>
			<p class="calibre9">Miał przyjechać już kilka minut temu, Gośka powoli robiła się nerwowa. Kiedy rozległ się dzwonek do drzwi, stała już z&nbsp;niewielką torbą, czekając, by je otworzyć.</p>
			<p class="calibre9">W progu zobaczyła jednak nie tę osobę, której się spodziewała.</p>
			<p class="calibre9">&ndash;	Hej&nbsp;&ndash; powiedziała Marzena Opioła.</p>
			<p class="calibre9">Językoznawczyni z&nbsp;uniwerku, która była związana z&nbsp;Edlingiem, kiedy Rosa wróciła do miasta. I&nbsp;która zupełnie inaczej potraktowała jego zniknięcie.</p>
			<p class="calibre9">&ndash;	Hej&nbsp;&ndash; odparła niepewnie Rosa.</p>
			<p class="calibre9">Naukowczyni zerknęła na torbę, potem na buty Gośki.</p>
			<p class="calibre9">&ndash;	Wpadłam nie w&nbsp;porę?</p>
			<p class="calibre9">&ndash;	Właściwie to…</p>
			<p class="calibre9">&ndash;	Wybacz&nbsp;&ndash; ucięła Marzena.&nbsp;&ndash; Ale chodzą słuchy, że trafiłaś na jakiś trop Gerarda.</p>
			<p class="calibre9">Gocha zaklęła w&nbsp;duchu. Nie miała ochoty spowiadać się przed byłą Edlinga&nbsp;&ndash; czy też formalnie przed obecną, bo raczej nie mieli okazji się rozstać. Jednocześnie czuła, że jest jej coś winna.</p>
			<p class="calibre9">Opioła widziała, co się działo, od kiedy Rosa zjawiła się w&nbsp;Opolu. Grawitowali ku sobie z&nbsp;Gerardem i&nbsp;trudno było to przegapić. Szczególnie jeśli się z&nbsp;nim żyło.</p>
			<p class="calibre9">&ndash;	To prawda?&nbsp;&ndash; dodała Marzena.</p>
			<p class="calibre9">&ndash;	Nie jestem pewna.</p>
			<p class="calibre9">&ndash;	To znaczy?</p>
			<p class="calibre9">&ndash;	Mam pewne poszlaki, które nakierowały mnie na pewną konferencję nad morzem, i&nbsp;jeśli się nie mylę, to…</p>
			<p class="calibre9">&ndash;	Pewne, pewną&nbsp;&ndash; wpadła jej w&nbsp;słowo Opioła.&nbsp;&ndash; Możesz mówić konkretniej?</p>
			<p class="calibre9">Rosa westchnęła na tyle cicho, by nie zabrzmiało to teatralnie, ale jednocześnie na tyle wyraźnie, by nie uszło uwagi rozmówczyni. Rzuciła kilka oględnych informacji, a&nbsp;potem sięgnęła po płaszcz.</p>
			<p class="calibre9">&ndash;	To niewiele&nbsp;&ndash; podsumowała Marzena.</p>
			<p class="calibre9">&ndash;	Dlatego jadę do Krynicy, spróbuję dowiedzieć się czegoś na miejscu.</p>
			<p class="calibre9">&ndash;	I&nbsp;wydaje ci się, że coś znajdziesz?</p>
			<p class="calibre9">&ndash;	Mam nadzieję.</p>
			<p class="calibre9">Chciała dodać, że w&nbsp;przeciwieństwie do Opioły, która utraciła ją już dawno temu. Właściwie niemal od razu.</p>
			<p class="calibre9">&ndash;	To nonsensowne&nbsp;&ndash; oceniła.</p>
			<p class="calibre9">&ndash;	Cóż, jestem innego zdania.</p>
			<p class="calibre9">&ndash;	Bo kierujesz się nie tym, czym trzeba.</p>
			<p class="calibre9">&ndash;	A&nbsp;czym trzeba?&nbsp;&ndash; odparowała Gośka, wychodząc z&nbsp;mieszkania.</p>
			<p class="calibre9">Marzena musiała cofnąć się o&nbsp;kilka kroków, by zrobić jej miejsce.</p>
			<p class="calibre9">&ndash;	Rozumem&nbsp;&ndash; odparła.&nbsp;&ndash; Który jasno dyktuje najbardziej prawdopodobną, wręcz pewną wersję zdarzeń.</p>
			<p class="calibre9">&ndash;	Mhm.</p>
			<p class="calibre9">Marzena poczekała, aż Rosa zamknie drzwi i&nbsp;obróci się do niej.</p>
			<p class="calibre9">&ndash;	Gerard nie chce zostać odnaleziony&nbsp;&ndash; powiedziała.&nbsp;&ndash; Nikt nie zmusiłby go do zniknięcia, nie w&nbsp;taki sposób.</p>
			<p class="calibre9">Gośka ruszyła schodami na dół.</p>
			<p class="calibre9">&ndash;	Gdyby miał taką wolę, zapewniam cię, że by się skontaktował.</p>
			<p class="calibre9">&ndash;	Może nie ma jak.</p>
			<p class="calibre9">&ndash;	Wymyśliłby coś.</p>
			<p class="calibre9">Rosa nie miała zamiaru przerabiać tego po raz kolejny. Już raz popełniła błąd i&nbsp;umówiła się z&nbsp;tą kobietą na rozmowę. Usiadły w&nbsp;Masce, zamówiły sobie alkohol, a&nbsp;potem zaczęły snuć wizje tego, co mogło się wydarzyć.</p>
			<p class="calibre9">Opioła od początku zakładała, że Gerard znalazł sposób, by ochronić syna, i&nbsp;sam podjął decyzję o&nbsp;zniknięciu. Nie miała co do tego najmniejszych wątpliwości i&nbsp;najwyraźniej nie zmieniła zdania po tym, co przedstawiła jej Gocha.</p>
			<p class="calibre9">&ndash;	Powinnaś przestać się łudzić&nbsp;&ndash; rzuciła, schodząc za nią po schodach.&nbsp;&ndash; On nie wróci.</p>
			<p class="calibre9">&ndash;	Zobaczymy.</p>
			<p class="calibre9">&ndash;	Musisz iść dalej.</p>
			<p class="calibre9">&ndash;	Idę&nbsp;&ndash; odparła Rosa, wskazując drzwi na klatce schodowej.</p>
			<p class="calibre9">&ndash;	Mam na myśli twoje życie. Nie zaprzepaszczaj go dla kogoś, komu zawsze zależało tylko na nim samym.</p>
			<p class="calibre9">Rosa otworzyła drzwi i&nbsp;wyszła na ulicę. Powiodła wzrokiem na boki i&nbsp;dostrzegła Fabischa, który właśnie zbliżał się do jej samochodu. Dobry timing.</p>
			<p class="calibre9">&ndash;	Ja zdołałam ruszyć dalej&nbsp;&ndash; dodała Marzena.</p>
			<p class="calibre9">&ndash;	Mazel tov.</p>
			<p class="calibre9">&ndash;	Tobie radzę to samo.</p>
			<p class="calibre9">Gośka uniosła rękę na pożegnanie, nawet się nie obracając. Zaraz potem wrzuciła torbę do bagażnika, a&nbsp;Kacper umieścił swoją tuż obok. Zerknął niepewnie za oddalającą się Opiołą.</p>
			<p class="calibre9">&ndash;	Dobra koleżanka?</p>
			<p class="calibre9">&ndash;	Najlepsza&nbsp;&ndash; odparła pod nosem Rosa, wsiadając do auta.</p>
			<p class="calibre9">Wklepała do nawigacji pierwszy lepszy adres w&nbsp;Krynicy Morskiej, chcąc jak najszybciej oddalić się od Opioły, zupełnie jakby istniało ryzyko, że ta zaraz uzna rozmowę za niezakończoną.</p>
			<p class="calibre9">Kiedy zerknęła w&nbsp;lusterko, przekonała się, że Marzena odeszła.</p>
			<p class="calibre9">&ndash;	Co takiego ci powiedziała?&nbsp;&ndash; rzucił Kacper.</p>
			<p class="calibre9">&ndash;	Hm?</p>
			<p class="calibre9">&ndash;	Coś ewidentnie cię poruszyło.</p>
			<p class="calibre9">Gośka się zawahała.</p>
			<p class="calibre9">&ndash;	Wątłość miłości&nbsp;&ndash; odparła.</p>
			<p class="calibre9">&ndash;	Co?</p>
			<p class="calibre9">&ndash;	Mniejsza z&nbsp;tym. Ruszajmy.</p>
			<p class="calibre9">Fabisch spojrzał na nawigację, potem na Rosę.</p>
			<p class="calibre9">&ndash;	Sześć godzin i&nbsp;piętnaście minut&nbsp;&ndash; odczytał.&nbsp;&ndash; Będziemy w&nbsp;środku nocy.</p>
			<p class="calibre9">&ndash;	Przeszkadza ci to?</p>
			<p class="calibre9">&ndash;	Jeśli masz upatrzony jakiś nocleg, to nie.</p>
			<p class="calibre9">&ndash;	Nie mam.</p>
			<p class="calibre9">&ndash;	To może powinniśmy zmienić destynację na Malbork.</p>
			<p class="calibre9">Gero nie puściłby nikomu użycia słowa „destynacja” w&nbsp;tym kontekście. Nie omieszkałby zauważyć, że w&nbsp;języku polskim oznacza przeznaczenie, a&nbsp;nie cel podróży.</p>
			<p class="calibre9">&ndash;	Tamtejsza prokuratura ma we właściwości miejscowej Krynicę&nbsp;&ndash; wyjaśnił Fabisch.&nbsp;&ndash; Lepiej byłoby chyba zatrzymać się tam.</p>
			<p class="calibre9">&ndash;	Nie.</p>
			<p class="calibre9">Nie spodziewała się, by ta krótka odpowiedź mu wystarczyła, ale Kacper najwyraźniej uznał, że nic więcej nie potrzebuje. Zapiął pas, a&nbsp;potem poprawił się na fotelu pasażera.</p>
			<p class="calibre9">Gocha ruszyła przed siebie, przekonana, że jeśli ma zatrzymać się na Pomorzu, to właśnie w&nbsp;Krynicy. To jej nazwa widniała na kartonach. To tam odbywała się konferencja.</p>
			<p class="calibre9">Porzucenie samochodu profilera na Wyspie Sobieszewskiej mogło być jedynie zmyłką, na którą nabrały się wówczas organy ścigania. Ona nie zamierzała być równie łatwowierna.</p>
			<p class="calibre9">W okolicach Łodzi poprosiła Fabischa, by ten znalazł im niedrogi nocleg. Kiedy zaczął przeglądać Booking, zaproponowała, by sprawdził raczej Airbnb. Po chwili namierzył ośrodek wypoczynkowy Willa Roza, w&nbsp;którym noc kosztowała dwieście czterdzieści złotych.</p>
			<p class="calibre9">&ndash;	Nie ma niczego tańszego?&nbsp;&ndash; spytała Gocha.</p>
			<p class="calibre9">&ndash;	Jest pokój w&nbsp;jakimś domu, ale to chyba nas nie interesuje.</p>
			<p class="calibre9">&ndash;	Raczej nie. Poszukaj jeszcze.</p>
			<p class="calibre9">&ndash;	Nic innego nie widzę.</p>
			<p class="calibre9">&ndash;	To zmień górną granicę ceny, wyskoczą ci inne.</p>
			<p class="calibre9">Mówiła, jakby znała się na rzeczy. I&nbsp;rzeczywiście ostatnimi czasy musiała się nieco w&nbsp;podobnych kwestiach doszkolić.</p>
			<p class="calibre9">Fabisch w&nbsp;końcu namierzył dwa pokoje w&nbsp;domu nieopodal promenady nad Zalewem Wiślanym i&nbsp;od razu dokonał rezerwacji. Było z&nbsp;czego wybierać, wyglądało na to, że o&nbsp;tej porze roku do Krynicy Morskiej przyjeżdżają głównie ludzie starający się rozwikłać zagadki z&nbsp;przeszłości.</p>
			<p class="calibre9">Podróż zajęła o&nbsp;dwadzieścia minut dłużej, niż nawigacja przewidywała. Dotarli późną nocą, właściciel domu czekał jednak na nich z&nbsp;uśmiechem. Rozeszli się do swoich pokojów, Gośka wzięła szybki, gorący prysznic, a&nbsp;potem opadła ciężko na łóżko.</p>
			<p class="calibre9">Mimo zmęczenia sen nie nadchodził. Wierciła się długo, zmagając z&nbsp;nadmiarem myśli, a&nbsp;kiedy obudziła się rano, miała wrażenie, jakby nie zmrużyła oka.</p>
			<p class="calibre9">Gospodarz był starszym mężczyzną na emeryturze, przedstawił się jako Pobłocki Zenon, w&nbsp;tej kolejności. Zaproponował kawę i&nbsp;śniadanie, a&nbsp;Rosa chętnie skorzystała, szczególnie z&nbsp;tego pierwszego.</p>
			<p class="calibre9">&ndash;	Pani towarzysz lubi chyba dłużej pospać&nbsp;&ndash; odezwał się, włączając stary ekspres.</p>
			<p class="calibre9">&ndash;	Najwyraźniej.</p>
			<p class="calibre9">&ndash;	Długo państwo współpracują?</p>
			<p class="calibre9">&ndash;	Właściwie od niedawna.</p>
			<p class="calibre9">&ndash;	Razem w&nbsp;redakcji gazety?</p>
			<p class="calibre9">Nocą rzuciła tylko tyle, że jest dziennikarką „Głosu Obywatelskiego”, resztę Zenon musiał dopowiedzieć sobie sam.</p>
			<p class="calibre9">&ndash;	Niezupełnie&nbsp;&ndash; odparła Gośka.</p>
			<p class="calibre9">Pobłocki odwrócił się od starego ekspresu bliżej nieznanej marki i&nbsp;lekko się uśmiechnął.</p>
			<p class="calibre9">&ndash;	Nie wnikam.</p>
			<p class="calibre9">&ndash;	Słusznie&nbsp;&ndash; pochwaliła go.&nbsp;&ndash; Tajemnica dziennikarska.</p>
			<p class="calibre9">Parsknął, otarł rękawem nos, a&nbsp;potem nasypał trochę kawy i&nbsp;przycisnął guzik. Chwilę później postawił na stole kubek, w&nbsp;ramach śniadania zaś ukroił nieco chleba, trochę pomidorów, a&nbsp;z&nbsp;lodówki wyjął serek wiejski.</p>
			<p class="calibre9">Gocha powiodła po asortymencie półprzychylnym wzrokiem.</p>
			<p class="calibre9">&ndash;	Może jogurt pani woli? Mam z&nbsp;truskawkami i&nbsp;ziarnami.</p>
			<p class="calibre9">&ndash;	Chętnie.</p>
			<p class="calibre9">Podał jej duże opakowanie Bakomy i&nbsp;usiadł po drugiej stronie stołu.</p>
			<p class="calibre9">&ndash;	To o&nbsp;czym można zagaić, żeby nie narazić na szwank dziennikarskiego śledztwa?&nbsp;&ndash; rzucił z&nbsp;przekąsem.</p>
			<p class="calibre9">&ndash;	Właściwie to ja chciałam o&nbsp;coś pana zapytać.</p>
			<p class="calibre9">&ndash;	O, proszę.</p>
			<p class="calibre9">&ndash;	Długo pan tu mieszka?</p>
			<p class="calibre9">&ndash;	W&nbsp;tym domu będzie kilkadziesiąt lat, ale w&nbsp;okolicy to od dziada pradziada Pobłoccy żyli&nbsp;&ndash; odparł.&nbsp;&ndash; Pamiętało się u&nbsp;nas w&nbsp;rodzinie jeszcze, jak Kahlberg był osadą rybacką. Ale pierwszy tu na stałe dziadek mój przyjechał, pracował przy budowie latarni, to musiał trochę czasu spędzić, wie pani. Poznał dziewczynę, co to spod Łodzi tu trafiła, i&nbsp;tak się historia nasza na mierzei zaczęła. A&nbsp;potem ojciec mój przyszedł na świat, broił, pływał, gdzie nie trzeba, biegał też. Szukał w&nbsp;poniemieckich tunelach skarbów, wie pani.</p>
			<p class="calibre9">&ndash;	W&nbsp;tunelach?</p>
			<p class="calibre9">&ndash;	O&nbsp;tak, chodziły słuchy, że tu sporo było. Podziemnych.</p>
			<p class="calibre9">Gośka mruknęła na potwierdzenie, mieszając łyżeczką w&nbsp;jogurcie.</p>
			<p class="calibre9">&ndash;	Słyszał pan o&nbsp;ośrodku wczasowym Wodnik?</p>
			<p class="calibre9">&ndash;	A&nbsp;jak&nbsp;&ndash; odparł Zenon.&nbsp;&ndash; Wodnika to każdy młody w&nbsp;Piaskach kojarzył, kto chodził na ruską granicę.</p>
			<p class="calibre9">&ndash;	Czyli mieścił się na końcu mierzei?</p>
			<p class="calibre9">&ndash;	A&nbsp;jak&nbsp;&ndash; powtórzył Pobłocki.&nbsp;&ndash; Ostatnia polska chałupa, dalej już Związek Sowiecki był.</p>
			<p class="calibre9">&ndash;	Pamięta pan, co tam się działo?</p>
			<p class="calibre9">&ndash;	A&nbsp;czego mam nie pamiętać?</p>
			<p class="calibre9">Uśmiechnął się, posmarował chleb masłem, a&nbsp;potem położył na nim kawałek pomidora. Wyglądało, że niczego więcej nie potrzebuje.</p>
			<p class="calibre9">&ndash;	Kawałek dalej było miejsce, gdzie się łaziło, żeby posiedzieć, pośmiać się, pobawić&nbsp;&ndash; podjął.&nbsp;&ndash; Stoi tam murowana podstawa radaru poniemieckiego. Niewiele już zostało, ale dla dzieciaków takie niewiele to jak cały park rozrywki, rozumie pani.</p>
			<p class="calibre9">&ndash;	Mhm.</p>
			<p class="calibre9">&ndash;	Potem to i&nbsp;czasem się tam szło z&nbsp;gorzałą, jak się chciało ukryć. Ale głównie to z&nbsp;Piasków młodzi łazili.</p>
			<p class="calibre9">&ndash;	Z&nbsp;Piasków?</p>
			<p class="calibre9">&ndash;	Z&nbsp;Nowej Karczmy&nbsp;&ndash; sprecyzował Zenon.&nbsp;&ndash; Część Krynicy, ta najdalsza na wschód.</p>
			<p class="calibre9">&ndash;	Aha.</p>
			<p class="calibre9">&ndash;	Kiedyś to było już za końcem świata, ale w&nbsp;połowie lat sześćdziesiątych władza pociągnęła asfaltową drogę z&nbsp;miasta. Wąskie to, spękane, ale korzysta się do dzisiaj. By się pani przejechała, warto. Tylko na dziki pani uważa, bo im się wydaje, jakby teren do nich należał.</p>
			<p class="calibre9">&ndash;	Może należy&nbsp;&ndash; odparła Rosa.</p>
			<p class="calibre9">&ndash;	Może.</p>
			<p class="calibre9">&ndash;	Mógłby mi pan dokładnie pokazać, gdzie mieścił się Wodnik?</p>
			<p class="calibre9">&ndash;	A&nbsp;mogę pokazać, jak pani ma jaką mapę.</p>
			<p class="calibre9">Gośka wyciągnęła telefon, wyświetliła Google Maps i&nbsp;przybliżyła właściwą okolicę. Pobłocki przez moment przyglądał się temu tak, jakby po raz pierwszy widział swoje stare ścieżki z&nbsp;lotu ptaka.</p>
			<p class="calibre9">&ndash;	Do wędzarni ryb przy Słonecznej pani zajrzy&nbsp;&ndash; zasugerował.&nbsp;&ndash; Koło takie wisi z&nbsp;napisem „U Asi”. Polecać można i&nbsp;polecać, a&nbsp;i&nbsp;tak się nie poleci dostatecznie. Świeże, wyśmienite ryby. Jak pani nie wie, co spróbować, a&nbsp;chce coś nowego, to trewala trzeba.</p>
			<p class="calibre9">&ndash;	Dobrze. A&nbsp;ten Wodnik?</p>
			<p class="calibre9">&ndash;	Tylko trzeba przyjechać po siedemnastej, bo wtedy są wydawane ryby. Ale nie później niż po osiemnastej, bo już może nie być. One tam szybko schodzą, zagapi się pani, to tylko dymu nawdycha, a&nbsp;nie naje za bardzo.</p>
			<p class="calibre9">&ndash;	Rozumiem.</p>
			<p class="calibre9">Gospodarz zorientował się, że nie odpowiedział na pytanie, i&nbsp;pochylił się nad komórką.</p>
			<p class="calibre9">&ndash;	Tak, Wodnik… Wodnik…&nbsp;&ndash; mruknął.&nbsp;&ndash; Jest ten stary budynek ratownictwa morskiego, dalej cmentarz parafialny na obrzeżach, to Wodnik jeszcze kawałek dalej. Jeszcze takie domki, to się chyba teraz nazywa Klub Piaski czy jakoś tak, a&nbsp;potem już właśnie…</p>
			<p class="calibre9">Zenon zmarszczył czoło.</p>
			<p class="calibre9">&ndash;	Tu nie widać dalej.</p>
			<p class="calibre9">Gocha szybko przesunęła mapę na wschód.</p>
			<p class="calibre9">&ndash;	O, teraz widać, dziękuję&nbsp;&ndash; odparł cicho gospodarz.&nbsp;&ndash; I&nbsp;to chyba to miejsce.</p>
			<p class="calibre9">&ndash;	Może pan wskazać palcem?</p>
			<p class="calibre9">Dotknął wyświetlacza, a&nbsp;ona szybko zapisała pinezkę. Na widoku satelitarnym nie wyglądało na to, by cokolwiek się tam mieściło, Pobłocki jednak wydawał się przekonany, że wskazał odpowiednią lokalizację.</p>
			<p class="calibre9">&ndash;	Wie pan, dlaczego właściciel porzucił ten ośrodek?&nbsp;&ndash; spytała.</p>
			<p class="calibre9">&ndash;	Tego to nikt nie wie, może on sam nawet nie wie.</p>
			<p class="calibre9">&ndash;	A&nbsp;pamięta pan, kiedy to się stało?</p>
			<p class="calibre9">Zenon podrapał się po jednodniowym siwym zaroście, a&nbsp;ona miała wrażenie, jakby tarł opuszkami palców o&nbsp;papier ścierny.</p>
			<p class="calibre9">&ndash;	Trudno powiedzieć&nbsp;&ndash; odparł.&nbsp;&ndash; Może jak ten cały POPiS nie wypalił, wie pani? Tak mi się to pamięta, bo liczyłem, że coś się w&nbsp;tym kraju zmieni. Nie tylko ja zresztą. Że ten postkomunistyczny smród się rozgoni wreszcie, że coś nowego powstanie. Ale się pokłócili i&nbsp;tak się kłócą do dziś. A&nbsp;my wszyscy to POPiS-sowe sieroty jesteśmy, które…</p>
			<p class="calibre9">&ndash;	To było w&nbsp;dwa tysiące piątym roku.</p>
			<p class="calibre9">&ndash;	Tak.</p>
			<p class="calibre9">Gocha upiła łyk kawy i&nbsp;odstawiła kubek.</p>
			<p class="calibre9">&ndash;	Z&nbsp;dobrego źródła wiem, że Wodnik działał jeszcze podczas sztormu w&nbsp;dwa tysiące szóstym&nbsp;&ndash; zauważyła.&nbsp;&ndash; Pamięta pan tamte wydarzenia?</p>
			<p class="calibre9">&ndash;	A&nbsp;jakże, czegoś takiego to się nie zapomina&nbsp;&ndash; odparł mężczyzna i&nbsp;się ożywił.&nbsp;&ndash; Wcześniej ani poźniej do podobnego dopustu bożego nie doszło. Ogromna burza morska to była. Prawdziwe pandemonium, pani powiem.</p>
			<p class="calibre9">Pobłocki nabrał tchu i&nbsp;zaniósł się kaszlem, jakby w&nbsp;powietrzu unosiła się jakaś toksyna. Chwilę trwało, nim opanował odruch. Popił wodą, znów kaszlnął.</p>
			<p class="calibre9">&ndash;	Cholerny świat…</p>
			<p class="calibre9">&ndash;	A&nbsp;dawny właściciel jeszcze tu mieszka?</p>
			<p class="calibre9">&ndash;	Nie, dawno już go tu nie ma.</p>
			<p class="calibre9">&ndash;	Wie pan, dokąd wyjechał? Mogę się z&nbsp;nim jakoś skontaktować?</p>
			<p class="calibre9">Gospodarz zaśmiał się, jakby opowiedziała jakiś dowcip.</p>
			<p class="calibre9">&ndash;	Nie pani jedna by chciała, ale przepadł jak kamień w&nbsp;wodę. Z&nbsp;dnia na dzień znikł samochód, znikły jego rzeczy. Wyjechał i&nbsp;nie oglądał się za siebie, jakby…</p>
			<p class="calibre9">&ndash;	Tak?</p>
			<p class="calibre9">Zenon cicho pstryknął palcami.</p>
			<p class="calibre9">&ndash;	Ma pani rację&nbsp;&ndash; rzucił.&nbsp;&ndash; Teraz pamiętam, on musiał wyjechać jakoś po sztormie rzeczywiście. Bośmy gadali, że może nie chce inwestować w&nbsp;reperowanie tego, co wiatr i&nbsp;morze zniszczyły.</p>
			<p class="calibre9">&ndash;	To znaczy?</p>
			<p class="calibre9">&ndash;	A&nbsp;takich szczegółów to już nie pamiętam, zresztą może nawet nikt tego nie sprawdził dokładnie. Ale tak żeśmy myśleli, że może o&nbsp;to chodziło.</p>
			<p class="calibre9">&ndash;	I&nbsp;nie zostawił nikomu żadnych danych kontaktowych?</p>
			<p class="calibre9">&ndash;	No mnie nie. Pewno nikomu innemu też.</p>
			<p class="calibre9">&ndash;	Dlaczego pan tak sądzi?</p>
			<p class="calibre9">&ndash;	Bo skoro nigdy nie wrócił, to widocznie nie chciał już mieć związków z&nbsp;ludźmi stąd.</p>
			<p class="calibre9">A zatem nie tylko uczestnik szkolenia przepadł bez śladu, ale także właściciel miejsca, w&nbsp;którym się odbywało. Jeśli dodać do tego prowadzącego, z&nbsp;którym też nikt nie miał kontaktu, to już trzy dość podejrzane zaginięcia.</p>
			<p class="calibre9">Cztery, jeśli liczyć Edlinga po latach.</p>
			<p class="calibre9">Tylko czy po takim czasie ta ostatnia sprawa mogła mieć cokolwiek wspólnego z&nbsp;poprzednimi? Jakkolwiek Gocha chciałaby w&nbsp;to wierzyć, wydawało jej się to coraz mniej prawdopodobne.</p>
			<p class="calibre9">Znów napiła się kawy z&nbsp;nadzieją, że ta nieco ocuci jej umysł. Lub chociaż oszuka ją, że tak się stanie.</p>
			<p class="calibre9">&ndash;	Co może mi pan powiedzieć o&nbsp;tamtym człowieku?&nbsp;&ndash; spytała.</p>
			<p class="calibre9">&ndash;	O&nbsp;właścicielu Wodnika?</p>
			<p class="calibre9">&ndash;	Tak.</p>
			<p class="calibre9">&ndash;	Coś niecoś mogę&nbsp;&ndash; odparł Zenon.&nbsp;&ndash; Ta rodzina była stąd. Nie przyjezdna, oni się tu wychowali.</p>
			<p class="calibre9">&ndash;	Czyli Niemcy?</p>
			<p class="calibre9">&ndash;	Niemcy&nbsp;&ndash; bąknął Pobłocki.&nbsp;&ndash; Wypędzono ich czy przesiedlono, jak to się mówi, kiedy Rzesza upadła. Razem z&nbsp;innymi musieli się stąd szybko zabierać, pozostawili praktycznie wszystko, co mieli. Ale on wrócił po latach. I&nbsp;zaczął dochodzić swoich praw.</p>
			<p class="calibre9">&ndash;	Niecodzienna sytuacja.</p>
			<p class="calibre9">&ndash;	Niecodzienna, ale udało mu się odzyskać Wodnika&nbsp;&ndash; oznajmił Zenon.&nbsp;&ndash; Budynek należał do jego rodziny od zawsze, urządzali tam jakieś kwaterunki dla żołnierzy odpowiedzialnych za pilnowanie mierzei czy operowanie tym radarem. Nikt tego potem nie przejął, więc była szansa. No i&nbsp;on z&nbsp;niej skorzystał. Młody był, bardzo młody, to niestraszne mu były batalie z&nbsp;urzędami.</p>
			<p class="calibre9">&ndash;	Rozumiem.</p>
			<p class="calibre9">&ndash;	Urządził tam ośrodek wczasowy, to znaczy tak go nazywał, bo co to za ośrodek, kilka pokojów na krzyż, stołówka i&nbsp;jakaś sala. Sam tam zresztą nie mieszkał, obok stał budynek, w&nbsp;którym miał pokój z&nbsp;aneksem, chyba coś jeszcze. Taki nowszy, ale nie przetrwał, poszedł z&nbsp;dymem albo za sprawą jakiejś burzy, albo młodzieży. Jedno i&nbsp;to samo.</p>
			<p class="calibre9">&ndash;	Mhm&nbsp;&ndash; potwierdziła Rosa.&nbsp;&ndash; Ale skoro tak walczył o&nbsp;to miejsce, trudno mi uwierzyć, że potem je porzucił.</p>
			<p class="calibre9">Gospodarz wzruszył ramionami i&nbsp;znów kaszlnął, krzywiąc się, jakby coś utknęło mu w&nbsp;gardle.</p>
			<p class="calibre9">&ndash;	Dziwny był, jeśli by mnie pani spytała. Interesował się dziwnymi rzeczami.</p>
			<p class="calibre9">&ndash;	To znaczy?</p>
			<p class="calibre9">&ndash;	Czarami jakimi czy co. Już dokładnie nie pamiętam, ale ci, co go podpatrywali, mówili, że jakieś demony przywoływał, czarną magią się parał, takie tam. Nic dobrego.</p>
			<p class="calibre9">Gośka sięgnęła po notatnik. Im więcej o&nbsp;tym człowieku się dowiadywała, tym istotniejsze wydawało się, by go odnaleźć.</p>
			<p class="calibre9">&ndash;	Pamięta pan, jak się nazywał?</p>
			<p class="calibre9">&ndash;	On pewno się dalej nazywa. Powiadam, młody człowiek. Ojciec był Heinrich, ale zmienił potem na Henryk, żeby się lepiej tutaj czuć. Albo żebyśmy my się lepiej z&nbsp;nim czuli. Synowi też zmienił.</p>
			<p class="calibre9">Rosa przyłożyła długopis do kartki. Czekała.</p>
			<p class="calibre9">&ndash;	Pierwotnie Jonas miał ten młody na imię&nbsp;&ndash; dodał gospodarz.&nbsp;&ndash; Jonas Beitar.</p>
			<h2 class="sigil_not_in_toc">10</h2>
			<p class="miejsce">Krynica Morska, Mierzeja Wiślana</p>
			<p class="styl">Strugi deszczu wciąż chłostały okna, a&nbsp;jasne błyskawice co chwilę rozcinały noc. Drzwi do hotelu otworzyły się tak szybko, jakby osoba, która starała się dostać do środka, uciekała przed śmiercią.</p>
			<p class="calibre9">Policjantka ze Śląska, Anita Gaberek, stanęła w&nbsp;progu przemoczona, głośno oddychając i&nbsp;wodząc wzrokiem po Beacie, Edlingu i&nbsp;Cecylii. Cała trójka patrzyła na nią tak, jakby funkcjonariuszka wyłoniła się z&nbsp;piekła.</p>
			<p class="calibre9">&ndash;	Kurwa mać&nbsp;&ndash; rzuciła Gaberek.&nbsp;&ndash; Łeb urywa.</p>
			<p class="calibre9">Ściągnęła kurtkę, po czym strząsnęła z&nbsp;niej wodę i&nbsp;zawiesiła przy drzwiach. Zaraz potem potarła mocno ramiona.</p>
			<p class="calibre9">&ndash;	Jest tu jakaś herbata?</p>
			<p class="calibre9">Nikt nie odpowiedział.</p>
			<p class="calibre9">&ndash;	Gaz pewnie działa, można nastawić wody.</p>
			<p class="calibre9">Nadal nie doczekała się żadnej reakcji.</p>
			<p class="calibre9">&ndash;	Co żeście tak wszyscy pomilkli?&nbsp;&ndash; rzuciła z&nbsp;irytacją.</p>
			<p class="calibre9">Drejer jako pierwsza uznała, że pora coś odpowiedzieć.</p>
			<p class="calibre9">&ndash;	Gdzie pani była?</p>
			<p class="calibre9">&ndash;	Co?&nbsp;&ndash; odparła automatycznie Gaberek.&nbsp;&ndash; Tam gdzie inni.</p>
			<p class="calibre9">&ndash;	Czyli?</p>
			<p class="calibre9">&ndash;	A, no tak, bo wy…</p>
			<p class="calibre9">Urwała i&nbsp;obróciła się w&nbsp;kierunku drzwi.</p>
			<p class="calibre9">&ndash;	Usłyszeliśmy kilka głośnych huknięć&nbsp;&ndash; podjęła.&nbsp;&ndash; Może to zboczenie zawodowe, ale wydały mi się wystrzałami z&nbsp;broni palnej. Poszliśmy więc sprawdzić.</p>
			<p class="calibre9">&ndash;	Wszyscy?</p>
			<p class="calibre9">&ndash;	W&nbsp;kupie siła&nbsp;&ndash; odparła Anita.&nbsp;&ndash; Krakus trochę protestował, ale ostatecznie też się ubrał.</p>
			<p class="calibre9">&ndash;	I?</p>
			<p class="calibre9">&ndash;	Zaczęliśmy przeczesywać teren.</p>
			<p class="calibre9">&ndash;	Wszyscy razem?</p>
			<p class="calibre9">Gaberek przesunęła dłońmi po ciuchach i&nbsp;skrzywiła się, jakby chciała okazać niezadowolenie z&nbsp;faktu, że kurtka nie ustrzegła jej przed przemoknięciem.</p>
			<p class="calibre9">&ndash;	Do pewnego momentu&nbsp;&ndash; odparła ciężko.&nbsp;&ndash; Jak podeszliśmy do samochodu Kantyka, okazało się, że ktoś przestrzelił mu oponę.</p>
			<p class="calibre9">&ndash;	Co takiego?&nbsp;&ndash; wypaliła Cecylia.</p>
			<p class="calibre9">&ndash;	Ktoś. Przestrzelił. Oponę.</p>
			<p class="calibre9">&ndash;	Słyszałam, ale…</p>
			<p class="calibre9">&ndash;	Łaba zasugerowała, żebyśmy czym prędzej sprawdzili inne auta.</p>
			<p class="calibre9">Beata odnotowała w&nbsp;pamięci, że to kryminolożka z&nbsp;Warszawy, Katarzyna Łaba, rzuciła pomysł, by się rozdzielili.</p>
			<p class="calibre9">&ndash;	Okazało się, że wszystkie mają przestrzelone opony&nbsp;&ndash; dodała.&nbsp;&ndash; Wasz też.</p>
			<p class="calibre9">Powiedziała to jakby nigdy nic, po czym skierowała się do kuchni.</p>
			<p class="calibre9">&ndash;	Moment&nbsp;&ndash; rzucił Gerard.</p>
			<p class="calibre9">Zatrzymała się w&nbsp;pół kroku, wyraźnie niezadowolona.</p>
			<p class="calibre9">&ndash;	Gdzie jest reszta?</p>
			<p class="calibre9">&ndash;	Zaraz pewnie przyjdą, mieli sprawdzić teren wokół domu.</p>
			<p class="calibre9">Drejer chciała zauważyć, że wszyscy z&nbsp;pewnością nie przyjdą, zachowała jednak tę uwagę do momentu, kiedy Łaba i&nbsp;Kantyk wrócili do stołówki. Pogoda doświadczyła ich nieco bardziej, oboje musieli zmienić ciuchy. Zaraz po nich do środka wpadł Salomon Grynberg, sprawiając wrażenie, jakby uciekał przed demonem, nie pogodą. Otrzepawszy się jednak z&nbsp;deszczu, nie zdradzał żadnych oznak, by coś było nie w&nbsp;porządku.</p>
			<p class="calibre9">Janusz powiódł wzrokiem po zebranych.</p>
			<p class="calibre9">&ndash;	Gdzie Rojewicz?</p>
			<p class="calibre9">Łaba i&nbsp;Salomon również się rozejrzeli.</p>
			<p class="calibre9">&ndash;	Jak go ostatnim razem widziałam, był z&nbsp;Anitą&nbsp;&ndash; oznajmiła Katarzyna.</p>
			<p class="calibre9">Gaberek stała kawałek dalej, obejmując palcami gorący kubek z&nbsp;herbatą, niespecjalnie zainteresowana rozmową. Zorientowała się, że ktoś czegoś od niej chce, dopiero kiedy poczuła na sobie spojrzenia zebranych.</p>
			<p class="calibre9">&ndash;	Nie wiem, gdzie jest&nbsp;&ndash; powiedziała.&nbsp;&ndash; Poszłam w&nbsp;kierunku tego budynku obok, a&nbsp;Wincent miał obejść Wodnika.</p>
			<p class="calibre9">&ndash;	Powinien już wrócić&nbsp;&ndash; zauważył Kantyk.</p>
			<p class="calibre9">&ndash;	Zaraz wróci.</p>
			<p class="calibre9">&ndash;	Chyba nie docenia pani wagi sytuacji&nbsp;&ndash; rzucił Janusz i&nbsp;wskazał za okno.&nbsp;&ndash; Gdzieś tam kryje się uzbrojony człowiek, który przestrzelił nam wszystkim opony.</p>
			<p class="calibre9">&ndash;	Zauważyłam.</p>
			<p class="calibre9">&ndash;	W&nbsp;takim razie może należałoby…</p>
			<p class="calibre9">&ndash;	Co? Pójść po Rojewicza, bo się zgubił?</p>
			<p class="calibre9">&ndash;	Nie możemy wykluczyć, że został zaatakowany.</p>
			<p class="calibre9">&ndash;	Słyszałabym strzał&nbsp;&ndash; odparła Anita.</p>
			<p class="calibre9">&ndash;	Na zewnątrz przy takim deszczu?&nbsp;&ndash; mruknęła Łaba.&nbsp;&ndash; Raczej wątpię.</p>
			<p class="calibre9">&ndash;	Akurat w&nbsp;tym ma pani rację&nbsp;&ndash; skwitował Grynberg.&nbsp;&ndash; To, co tam się dzieje, przekracza ludzkie pojęcie. A&nbsp;Rojewicz nie zna terenu, nie wie, gdzie iść.</p>
			<p class="calibre9">&ndash;	To prawda&nbsp;&ndash; przyznał Kantyk.&nbsp;&ndash; Ta okolica bywa zdradliwa, jeden niewielki krok i&nbsp;można zsunąć się po skarpie lub ugrzęznąć w&nbsp;piaskach.</p>
			<p class="calibre9">&ndash;	Wincent Rojewicz nie wróci&nbsp;&ndash; włączył się Edling.</p>
			<p class="calibre9">Kiedy reszta skupiła na nim wzrok, nie tracił czasu i&nbsp;od razu zabrał się do wyjaśnień. Wyważonym i&nbsp;urzędowym tonem opisał, co się wydarzyło, a&nbsp;potem zrobił wszystko, by grupa zachowała spokój. Pojawiało się jednak zbyt dużo pytań i&nbsp;zbyt dużo obaw.</p>
			<p class="calibre9">Musiało minąć trochę czasu, nim uspokoili się na tyle, by prowadzić jakąkolwiek zborną rozmowę. Każde z&nbsp;nich miało świadomość, że sytuacja stała się opłakana.</p>
			<p class="calibre9">&ndash;	Jezu…&nbsp;&ndash; jęknęła Katarzyna.&nbsp;&ndash; Ktoś naprawdę na nas poluje?</p>
			<p class="calibre9">&ndash;	Co pani opowiada?&nbsp;&ndash; rzucił Kantyk.</p>
			<p class="calibre9">&ndash;	Tak to przecież wygląda.</p>
			<p class="calibre9">&ndash;	Otóż to&nbsp;&ndash; przyznał Salomon.&nbsp;&ndash; Jakby ktoś usuwał nas jedno po drugim.</p>
			<p class="calibre9">&ndash;	Sugerowałbym powstrzymać się od spekulacji&nbsp;&ndash; włączył się Gerard.&nbsp;&ndash; W&nbsp;tej chwili nic nie wiemy.</p>
			<p class="calibre9">&ndash;	Nic oprócz tego, że trzy osoby nie żyją.</p>
			<p class="calibre9">&ndash;	Dwie.</p>
			<p class="calibre9">&ndash;	Aha. Czyli łudzi się pan, że ten dozorca tak po prostu sobie znikł?</p>
			<p class="calibre9">Edling nie odpowiedział, wyraźnie nie chcąc wdawać się w&nbsp;płonne dyskusje.</p>
			<p class="calibre9">&ndash;	Trzeba działać&nbsp;&ndash; odezwała się Anita.&nbsp;&ndash; Powiadomić najbliższą komendę, ściągnąć tu ludzi, zabezpieczyć teren, a&nbsp;potem…</p>
			<p class="calibre9">&ndash;	I&nbsp;jak chcesz to zrobić?&nbsp;&ndash; spytała Łaba.&nbsp;&ndash; Wszystko dalej leży, prądu nie ma, a&nbsp;linie…</p>
			<p class="calibre9">&ndash;	To może ktoś powinien pójść do miasta.</p>
			<p class="calibre9">Edling uniósł ręce, skupiając na sobie uwagę pozostałych. Katarzyna potarła ramiona, Kantyk objął żonę, a&nbsp;Gaberek zerknęła niepewnie w&nbsp;kierunku drzwi. Salomon Grynberg jako jedyny sprawiał wrażenie człowieka, który jest w&nbsp;stanie zapanować nad emocjami.</p>
			<p class="calibre9">&ndash;	Trzeba chociaż zabezpieczyć wejście&nbsp;&ndash; rzuciła Anita.</p>
			<p class="calibre9">&ndash;	I&nbsp;samemu się tu uwięzić?&nbsp;&ndash; odparła Katarzyna.&nbsp;&ndash; Ten facet i&nbsp;tak znajdzie sposób, żeby tu wejść.</p>
			<p class="calibre9">&ndash;	Chyba że nie jest facetem&nbsp;&ndash; zauważył Kantyk.&nbsp;&ndash; I&nbsp;chyba że ta osoba już tutaj jest.</p>
			<p class="calibre9">Potoczyli po sobie wzrokiem, a&nbsp;milczenie, które spowiło stołówkę, było złowróżbne nawet bez upiornego akompaniamentu za oknem. Każdy patrzył na każdego z&nbsp;podejrzliwością, starając się wypatrzyć jakiekolwiek oznaki świadczące o&nbsp;tym, że któreś z&nbsp;nich jest winne.</p>
			<p class="calibre9">&ndash;	Klucz tkwi w&nbsp;zachowaniu spokoju&nbsp;&ndash; powiedział wreszcie Edling.&nbsp;&ndash; Obecnie mamy zbyt mało informacji, żeby…</p>
			<p class="calibre9">&ndash;	To jak chce pan je zdobyć?&nbsp;&ndash; wpadła mu w&nbsp;słowo Gaberek.</p>
			<p class="calibre9">&ndash;	Tak jak wymaga tego sztuka.</p>
			<p class="calibre9">&ndash;	Czyli?</p>
			<p class="calibre9">&ndash;	Przeanalizujemy zdarzenie, od którego wszystko się zaczęło. Zabójstwo syna państwa Kantyków.</p>
			<p class="calibre9">Beata mimowolnie zerknęła na małżeństwo i&nbsp;poczuła fizyczny ból, widząc ich twarze.</p>
			<p class="calibre9">&ndash;	Jeśli zrozumiemy, jak i&nbsp;dlaczego do niego doszło, być może…</p>
			<p class="calibre9">&ndash;	Już to przerabialiśmy&nbsp;&ndash; ucięła Anita.&nbsp;&ndash; To jest jakaś, kurwa, zbrodnia niemożliwa.</p>
			<p class="calibre9">&ndash;	Żadna taka nie jest.</p>
			<p class="calibre9">Gaberek chciała coś dodać, ale tym razem Gerard nie dał jej okazji.</p>
			<p class="calibre9">&ndash;	Przeanalizujemy też drugie zabójstwo&nbsp;&ndash; oznajmił.&nbsp;&ndash; Może ono nam coś powie.</p>
			<p class="calibre9">&ndash;	Podczas gdy zabójca będzie dalej polował?&nbsp;&ndash; rzucił Kantyk.&nbsp;&ndash; Być może ukrywając się wśród nas?</p>
			<p class="calibre9">Żona mocniej się w&nbsp;niego wtuliła, a&nbsp;Drejer przeszło przez myśl, że na jej twarzy nie ma ani śladu rozczarowania, że to nie Salomon Grynberg zapewnia jej bezpieczeństwo. Nawet na niego nie patrzyła.</p>
			<p class="calibre9">On zaś raz po raz posyłał jej krótkie spojrzenia, wyraźnie nie potrafiąc się powstrzymać. Naraz Beata zrozumiała, że jego opanowanie nie wynika z&nbsp;wrodzonego spokoju. Chciał pokazać się ukochanej w&nbsp;jak najlepszym świetle.</p>
			<p class="calibre9">&ndash;	Dobra&nbsp;&ndash; mruknął.&nbsp;&ndash; O&nbsp;ile zabójstwo dziecka można tłumaczyć chęcią odwetu za coś, co dla wymiaru sprawiedliwości zrobił doktor Kantyk, o&nbsp;tyle śmierć Rojewicza nie.</p>
			<p class="calibre9">&ndash;	Jest pan co do tego przekonany?&nbsp;&ndash; włączyła się Drejer.</p>
			<p class="calibre9">&ndash;	Hm?</p>
			<p class="calibre9">&ndash;	Rojewicz pracował w&nbsp;IES. IES zlecał ekspertyzy doktorowi Kantykowi.</p>
			<p class="calibre9">Spojrzeli na rzeczonego akademika, na jego twarzy jednak dało się dostrzec jedynie głęboką dezorientację.</p>
			<p class="calibre9">&ndash;	Wątek krakowski może być istotny&nbsp;&ndash; dodała.</p>
			<p class="calibre9">&ndash;	Więc zabójca zrobił już to, po co się tutaj znalazł?&nbsp;&ndash; zapytała Cecylia.</p>
			<p class="calibre9">&ndash;	Przy takim założeniu, owszem&nbsp;&ndash; powiedział Edling.</p>
			<p class="calibre9">Wszyscy poczuli, że namiastka spokoju ducha jest na wyciągnięcie ręki. Wszyscy mieli jednak również świadomość, jak zwodnicza potrafi się okazać.</p>
			<p class="calibre9">&ndash;	Opon nie przebito bez powodu&nbsp;&ndash; odezwał się Kantyk.&nbsp;&ndash; Ktoś chce nas tutaj zatrzymać.</p>
			<p class="calibre9">&ndash;	Może nie wszystkich&nbsp;&ndash; odparła Łaba.&nbsp;&ndash; Może chodzi tylko o&nbsp;was dwoje.</p>
			<p class="calibre9">&ndash;	Utnijmy te spekulacje&nbsp;&ndash; zaproponował Gerard.&nbsp;&ndash; I&nbsp;skupmy się na tym, na czym należy.</p>
			<p class="calibre9">Dał pozostałym moment na zabranie głosu, a&nbsp;kiedy nikt nie skorzystał, skinął głową na Beatę.</p>
			<p class="calibre9">&ndash;	Wraz z&nbsp;prokurator Drejer zajmiemy się oględzinami ciała pana Rojewicza, potem raz jeszcze sprawdzimy pokój syna państwa Kantyków.</p>
			<p class="calibre9">&ndash;	Potowarzyszę wam&nbsp;&ndash; odezwał się Grynberg.</p>
			<p class="calibre9">&ndash;	Nie ma takiej potrzeby.</p>
			<p class="calibre9">&ndash;	Jest&nbsp;&ndash; rzucił.&nbsp;&ndash; Też pracuję w&nbsp;tym zawodzie. A&nbsp;wy przyjechaliście tu razem.</p>
			<p class="calibre9">&ndash;	Co pan insynuuje?</p>
			<p class="calibre9">&ndash;	W&nbsp;tej chwili nic&nbsp;&ndash; odparł Salomon.</p>
			<p class="calibre9">Beata wolałaby pracować z&nbsp;Edlingiem w&nbsp;spokoju, ale rzecz nie była warta kruszenia kopii. Zgodzili się i&nbsp;zaraz potem we trójkę weszli do jej pokoju.</p>
			<p class="calibre9">Widok był druzgocący. Zwłoki z&nbsp;przestrzeloną głową wciąż wisiały na rozbitym oknie, do środka lały się strugi deszczu, a&nbsp;rozcieńczona krew ściekała na podłogę. Grynberg machinalnie się zatrzymał, podczas gdy dwójka prokuratorów z&nbsp;Opola podeszła do ciała.</p>
			<p class="calibre9">Huragan wwiewał do środka coraz więcej wody i&nbsp;żeby móc dobrze widzieć, Drejer musiała osłaniać oczy.</p>
			<p class="calibre9">Podnieśli zwłoki, po czym wspólnymi siłami przenieśli je do pokoju obok. Beata wątpiła, by oględziny cokolwiek im powiedziały. Wydawało jej się, że dużo więcej informacji mogą uzyskać od człowieka, z&nbsp;którym je przeprowadzali.</p>
			<p class="calibre9">Postanowiła skorzystać z&nbsp;okazji. Nie owijać w&nbsp;bawełnę, walić prosto z&nbsp;mostu, póki Grynberg niczego się nie spodziewa.</p>
			<p class="calibre9">&ndash;	Ma pan żal do Cecylii?&nbsp;&ndash; spytała.</p>
			<p class="calibre9">&ndash;	Słucham?</p>
			<p class="calibre9">&ndash;	Że tak nagle zakończyła ten romans?</p>
			<p class="calibre9">&ndash;	O&nbsp;czym pani…</p>
			<p class="calibre9">&ndash;	Wszystko nam opowiedziała&nbsp;&ndash; ucięła Drejer.&nbsp;&ndash; I&nbsp;jak pan się domyśla, to daje panu dość dobry motyw do zabójstwa młodego Kantyka.</p>
			<p class="calibre9">Salomon posłał jej długie, wrogie spojrzenie. Być może zrobiłoby na niej większe wrażenie, gdyby nie to, że Edling kucnął przy niej, pozornie zajęty ciałem.</p>
			<p class="calibre9">&ndash;	Nie ma sensu zaprzeczać&nbsp;&ndash; mruknął.&nbsp;&ndash; Ustaliliśmy już fakty.</p>
			<p class="calibre9">&ndash;	Gówno ustaliliście.</p>
			<p class="calibre9">&ndash;	Więc zaprzeczy pan, że zapisał się na to szkolenie tylko i&nbsp;wyłącznie ze względu na Cecylię?&nbsp;&ndash; odezwała się Beata.</p>
			<p class="calibre9">Widziała na twarzy Grynberga gorączkowy namysł.</p>
			<p class="calibre9">&ndash;	Nie&nbsp;&ndash; odparł.&nbsp;&ndash; Nie zaprzeczę.</p>
			<p class="calibre9">&ndash;	Świetnie.</p>
			<p class="calibre9">&ndash;	Ale to nie znaczy, że jestem wynaturzonym psychopatą, który zatłukłby jej dziecko.</p>
			<p class="calibre9">A mimo to słowa, których używał, świadczyły o&nbsp;raczej dużym dystansie do życia ludzkiego. Mógł to być wynik właśnie psychopatii, ale równie dobrze pracy w&nbsp;organach ścigania. Drejer gorzko pomyślała o&nbsp;nikłej różnicy, która dzieli obydwie sfery.</p>
			<p class="calibre9">&ndash;	Poza tym może zanim wydacie wyrok, powinniście wysłuchać drugiej strony&nbsp;&ndash; bąknął.</p>
			<p class="calibre9">&ndash;	Nie wydaliśmy żadnego&nbsp;&ndash; odparł Edling.</p>
			<p class="calibre9">&ndash;	A&nbsp;mimo to nie interesuje was, co mam do powiedzenia.</p>
			<p class="calibre9">&ndash;	To znaczy?&nbsp;&ndash; spytała Beata.</p>
			<p class="calibre9">Skupiali częściową uwagę na ciele, ale jasne było, że oględziny nic nie wniosą. Zwłoki Wincenta Rojewicza należało umieścić na stole sekcyjnym, a&nbsp;potem skrupulatnie przebadać, zlecić badania balistyczne pocisku, sprawdzić kąt wystrzału i&nbsp;szereg innych rzeczy. W&nbsp;tej chwili nieszczęśnik służył jedynie za wymówkę, by przycisnąć Grynberga.</p>
			<p class="calibre9">&ndash;	Cecylia zapewne przedstawiła to tak, jakbym to ja odpowiadał za ten romans.</p>
			<p class="calibre9">&ndash;	No cóż…&nbsp;&ndash; odparła Drejer.&nbsp;&ndash; To pan zapisał się na szkolenie u&nbsp;jej męża.</p>
			<p class="calibre9">Salomon pokręcił głową.</p>
			<p class="calibre9">&ndash;	Zrobiłem to, bo nie dawała mi spokoju.</p>
			<p class="calibre9">&ndash;	Doprawdy?&nbsp;&ndash; rzucił Gerard.</p>
			<p class="calibre9">&ndash;	Tak. Wydzwaniała, pisała maile, nie chciała odpuścić, mimo że oboje zgodziliśmy się, że czas zakończyć tę relację.</p>
			<p class="calibre9">&ndash;	Zatem przyjął pan naprawdę osobliwy sposób rozwiązania problemu.</p>
			<p class="calibre9">&ndash;	Nie tak bardzo, jak się panu wydaje.</p>
			<p class="calibre9">&ndash;	Proszę rozwinąć.</p>
			<p class="calibre9">Beata przyglądała się bacznie rozmówcy, a&nbsp;ten miał tego świadomość. Nawet jeśli wcześniej rzeczywiście nie interesował się komunikacją niewerbalną, coś musiał liznąć. Ponadto dobrze wiedział, że dwójka prokuratorów od pewnego czasu szkoli się w&nbsp;czytaniu mowy ciała.</p>
			<p class="calibre9">&ndash;	Cecylia nigdy nie była gotowa zostawić swojego męża&nbsp;&ndash; powiedział.&nbsp;&ndash; Ani dla mnie, ani dla wcześniejszych kochanków.</p>
			<p class="calibre9">&ndash;	Więc byli inni?&nbsp;&ndash; zapytała Drejer.</p>
			<p class="calibre9">&ndash;	Tak.</p>
			<p class="calibre9">&ndash;	I&nbsp;tak po prostu to panu oznajmiła?</p>
			<p class="calibre9">&ndash;	Nie tak po prostu. Ale oprócz seksu uprawialiśmy też wymianę myśli. Polecam kiedyś spróbować.</p>
			<p class="calibre9">Spojrzał na rozmówców tak, jakby chciał zasugerować, że łączy ich odmienna zależność. Oboje skwitowali to milczeniem.</p>
			<p class="calibre9">&ndash;	Wiele było oczywiście gadania o&nbsp;tym, że odejdzie od Janusza&nbsp;&ndash; podjął Salomon.&nbsp;&ndash; Ale od początku wiedziałem, że to bzdury. Nie była na to gotowa. A&nbsp;ilekroć zachodziło ryzyko, że ten zacznie coś podejrzewać, ogarniało ją przerażenie. Skrajne przerażenie.</p>
			<p class="calibre9">Umilkł, jakby potrzebował jakiegoś potwierdzenia, że jest słuchany.</p>
			<p class="calibre9">&ndash;	Okej&nbsp;&ndash; rzuciła Beata.&nbsp;&ndash; I?</p>
			<p class="calibre9">&ndash;	I&nbsp;mając tego świadomość, mogłem odpowiednio to wykorzystać, kiedy zaczęła mnie nękać&nbsp;&ndash; odparł Grynberg.&nbsp;&ndash; Cecylia nie odpuszczała i&nbsp;nie odpuściłaby, gdybym się tu nie pojawił. Rozumiecie? Chciałem w&nbsp;ten sposób wysłać jej jasny sygnał, że żarty się skończyły. Że jestem blisko. Że wystarczy, bym odezwał się do Janusza, a&nbsp;ona będzie skończona.</p>
			<p class="calibre9">Drejer mimowolnie zerknęła na Gerarda, trudno było jej jednak wyczytać z&nbsp;jego twarzy, czy pokłada wiarę w&nbsp;słowa prokuratora z&nbsp;Gdańska.</p>
			<p class="calibre9">&ndash;	Podziałało od razu&nbsp;&ndash; dodał Salomon, a&nbsp;potem się podniósł.&nbsp;&ndash; Jak więc widzicie, nie miałbym żadnego powodu mordować Bogu ducha winnego chłopaka. Żadnego.</p>
			<p class="calibre9">Ruszył w&nbsp;kierunku drzwi, najwyraźniej uznając, że powiedział wszystko, co powinien. Zatrzymał się jednak w&nbsp;progu i&nbsp;odwrócił do nich.</p>
			<p class="calibre9">&ndash;	Zainteresujcie się lepiej tą policjantką z&nbsp;Bytomia&nbsp;&ndash; poradził.</p>
			<p class="calibre9">&ndash;	Bo?&nbsp;&ndash; rzuciła Beata.</p>
			<p class="calibre9">&ndash;	Bo kto jak kto, ale ona ma dostęp do broni i&nbsp;wie, jak jej używać. A&nbsp;poza tym to ona kazała Rojewiczowi obejść budynek.</p>
			<h2 class="sigil_not_in_toc">11</h2>
			<p class="miejsce">ul. Niska, Krynica Morska</p>
			<p class="styl">Małgorzata Rosa wyszła z&nbsp;budynku zaraz po tym, jak gwałtownie obudziła swojego towarzysza. Ten musiał wyjątkowo się spiąć, by nie zostać w&nbsp;tyle, i&nbsp;jeszcze dopinał koszulę, starając się nadążyć za idącą do auta Gośką.</p>
			<p class="calibre9">&ndash;	Naprawdę nie mogłaś chwilę…</p>
			<p class="calibre9">Urwał, kiedy Rosa wsiadła do samochodu, i&nbsp;sam czym prędzej wskoczył na miejsce pasażera. Przed wyjściem zdążył jedynie przepłukać usta płynem, który znalazł w&nbsp;łazience, nie miał okazji nawet napić się wody.</p>
			<p class="calibre9">&ndash;	Wytłumaczysz mi, skąd ten pośpiech?</p>
			<p class="calibre9">Gocha wbiła wsteczny, wycofała, potem raptownie ruszyła drogą na wschód.</p>
			<p class="calibre9">&ndash;	Halo?</p>
			<p class="calibre9">Rzuciła mu krótkie spojrzenie.</p>
			<p class="calibre9">&ndash;	Jonasz Bejtar&nbsp;&ndash; powiedziała.</p>
			<p class="calibre9">&ndash;	Co?</p>
			<p class="calibre9">&ndash;	To on za tym stoi.</p>
			<p class="calibre9">&ndash;	Za czym?</p>
			<p class="calibre9">Dobre pytanie, skwitowała nerwowo w&nbsp;duchu. Części tej układanki były zbyt rozrzucone, w&nbsp;dodatku nadal brakowało przynajmniej połowy, jeśli nie więcej. Mimo usilnych prób Rosa nie potrafiła zobaczyć obrazu, w&nbsp;który miały się ułożyć.</p>
			<p class="calibre9">&ndash;	Mieszkał tutaj&nbsp;&ndash; podjęła.&nbsp;&ndash; Cała jego rodzina tu mieszkała.</p>
			<p class="calibre9">&ndash;	Czekaj…</p>
			<p class="calibre9">&ndash;	To oni byli właścicielami Wodnika w&nbsp;dwa tysiące szóstym, rozumiesz?</p>
			<p class="calibre9">&ndash;	Staram się, ale…</p>
			<p class="calibre9">Zgubił kolejne słowa, kiedy zbyt raptownie wyjechała na główną drogę. Dopiero wówczas uświadomiła sobie, że nie wprowadziła celu do nawigacji. Szybko sięgnęła po telefon i&nbsp;skorzystała z&nbsp;pinezki, którą na mapie umieścił Zenon Pobłocki. Czas dojazdu wynosił dziewiętnaście minut.</p>
			<p class="calibre9">&ndash;	Ale… Jonasz Bejtar?&nbsp;&ndash; spytał Fabisch.&nbsp;&ndash; Przecież to nie ma sensu. Kabalista z&nbsp;Chabrów?</p>
			<p class="calibre9">&ndash;	Najwyraźniej ani z&nbsp;niego Kabalista, ani z&nbsp;Chabrów.</p>
			<p class="calibre9">Pospiesznie zrelacjonowała wszystko to, czego dowiedziała się od gospodarza. Po prawdzie kiedy słuchała jego słów, wydawało jej się, że kryje się w&nbsp;nich znacznie więcej. Powtarzając je teraz, zrozumiała, że część rewelacji sama sobie dopowiedziała, być może ulegając złudzeniu, że skoro na świecie jest jakiś diabeł, to całe zło należy przypisać właśnie jemu.</p>
			<p class="calibre9">Ale fakty były niepodważalne: rodzina Bejtarów tutaj mieszkała.</p>
			<p class="calibre9">Kurwa mać, powinna była lepiej zbadać jego przeszłość sprzed czasów, kiedy zaczął bawić się w&nbsp;całe to jasnowidzenie. I&nbsp;zwrócić większą uwagę na szczegóły. Dopiero teraz przypomniała sobie, że kiedyś, kiedy byli u&nbsp;niego z&nbsp;Edlingiem, miał mnóstwo bibelotów znad morza. Założyli wtedy, że te wszystkie rzeczy Jonasz dostał od wdzięcznych ludzi, którym rzekomo pomógł. W&nbsp;istocie część musiała należeć do niego wcześniej.</p>
			<p class="calibre9">Boże, sam fakt, że tyle ich pochodziło właśnie z&nbsp;jednego regionu, powinien dać im do myślenia. Oznaczało to przecież, że Bejtar najczęściej działał właśnie w&nbsp;tych okolicach. Jak się okazało, nie bez przyczyny.</p>
			<p class="calibre9">Mniejsza z&nbsp;tym, uznała w&nbsp;duchu. Czas zostawić to, czego nie udało się wtedy ustalić, i&nbsp;skupić na tym, co uda się teraz.</p>
			<p class="calibre9">Gocha sięgnęła po komórkę i&nbsp;wybrała numer Szpili. Poprosiła ją, by dziewczyna, która wcześniej odkryła sprawę z&nbsp;autem Rojewicza na Wyspie Sobieszewskiej, sprawdziła młodość Bejtara na tyle, na ile to możliwe. Sandra zapewniła, że odezwą się, jeśli trafią na coś znaczącego.</p>
			<p class="calibre9">Kacper tymczasem wciąż obracał wszystko w&nbsp;głowie.</p>
			<p class="calibre9">&ndash;	I&nbsp;on nigdy nie zająknął się na temat tego, że znał wcześniej Edlinga?&nbsp;&ndash; rzucił.</p>
			<p class="calibre9">&ndash;	Nie sądzę, by się poznali. Gero z&nbsp;całą pewnością by mi o&nbsp;tym powiedział.</p>
			<p class="calibre9">&ndash;	No tak… a&nbsp;mimo to w&nbsp;dwa tysiące szóstym był w&nbsp;jego ośrodku wczasowym. O&nbsp;ile oczywiście dobrze rozumujemy i&nbsp;Edling faktycznie się tu zjawił.</p>
			<p class="calibre9">&ndash;	Zjawił się.</p>
			<p class="calibre9">&ndash;	Skąd wiesz?</p>
			<p class="calibre9">Nie miała dla niego żadnej racjonalnej odpowiedzi, więc żadnej nie zaoferowała.</p>
			<p class="calibre9">Zamiast tego przyspieszyła, ignorując fakt, że droga jest wąska i&nbsp;nierówna. Pobłocki miał rację, sprawiała wrażenie, jakby ostatnim razem remontowana była za Niemca.</p>
			<p class="calibre9">&ndash;	Przecież to niemożliwe, żeby go z&nbsp;Drejer tutaj nie spotkali&nbsp;&ndash; odezwał się Fabisch.</p>
			<p class="calibre9">&ndash;	Dlaczego nie? Mógł mieć kogoś, kto zajmował się domem.</p>
			<p class="calibre9">&ndash;	W&nbsp;sumie…</p>
			<p class="calibre9">&ndash;	A&nbsp;oni mogli nie mieć pojęcia, do kogo należy nieruchomość. Nie sprawdzali przecież ksiąg wieczystych.</p>
			<p class="calibre9">Jezus Maria, ile Gocha byłaby gotowa oddać, by to wszystko ułożyło się w&nbsp;jej głowie. Choćby na tyle, by zobaczyć ogólny zarys prawdy.</p>
			<p class="calibre9">&ndash;	No dobra&nbsp;&ndash; mruknął Kacper.&nbsp;&ndash; Ale po co Bejtar by ich tu ściągał?</p>
			<p class="calibre9">&ndash;	Nie ściągał ich, sami przyjechali.</p>
			<p class="calibre9">&ndash;	Więc…</p>
			<p class="calibre9">&ndash;	Na tamtym etapie nie mógł ich znać.</p>
			<p class="calibre9">Czy tak rzeczywiście było&nbsp;&ndash; i&nbsp;czy miało to jakiekolwiek znaczenie&nbsp;&ndash; Rosa nie potrafiła stwierdzić. Nadal pędziła przed siebie, zupełnie jakby tam, dokąd się kierowała, miała odnaleźć wszystkie odpowiedzi.</p>
			<p class="calibre9">Od sztormu stulecia minęło jednak dwadzieścia lat. Jeśli nawet coś po tych odpowiedziach pozostało, już od dawna przykrywał to pył historii.</p>
			<p class="calibre9">&ndash;	Skupmy się może na konkretach&nbsp;&ndash; zasugerował Fabisch.&nbsp;&ndash; Bejtar sprzedał komuś Wodnika?</p>
			<p class="calibre9">&ndash;	Nie. Wygląda na to, że po prostu go porzucił i&nbsp;wyjechał.</p>
			<p class="calibre9">&ndash;	Prosto do Opola?</p>
			<p class="calibre9">&ndash;	O&nbsp;ile wiem, tak. Ale potwierdzą to jeszcze ludzie z&nbsp;NSI.</p>
			<p class="calibre9">&ndash;	W&nbsp;takim razie mogło mieć to związek z&nbsp;Beatą i&nbsp;Gerardem.</p>
			<p class="calibre9">Nie umknęło jej, że Fabisch zaczął odnosić się do nich po imieniu. Dobrze, zaangażował się emocjonalnie w&nbsp;sprawę, widział nie tyle dwie anonimowe postaci, a&nbsp;prawdziwych ludzi, którzy zasługują na niemniejszą uwagę niż ci, którzy byli na co dzień obecni w&nbsp;życiu Kacpra.</p>
			<p class="calibre9">Niektórzy argumentowaliby, że to cecha nieskutecznego śledczego. Rosa była przeciwnego zdania.</p>
			<p class="calibre9">&ndash;	Więc co takiego się stało, że nagle wyjechał?&nbsp;&ndash; zapytał.&nbsp;&ndash; I&nbsp;to z&nbsp;własnej woli, nieprzymuszany przez nikogo?</p>
			<p class="calibre9">&ndash;	Nie wiem.</p>
			<p class="calibre9">&ndash;	Z&nbsp;pewnością musiało to być coś traumatycznego.</p>
			<p class="calibre9">Gośka posłała Fabischowi krótkie, pełne powątpiewania spojrzenie.</p>
			<p class="calibre9">&ndash;	Co?&nbsp;&ndash; mruknął.</p>
			<p class="calibre9">&ndash;	Nie tędy droga.</p>
			<p class="calibre9">&ndash;	A&nbsp;którędy?</p>
			<p class="calibre9">&ndash;	Jonasz Bejtar to nie gąbka, która może nasiąknąć trudnymi przeżyciami&nbsp;&ndash; odparła.&nbsp;&ndash; To kamień, o&nbsp;który inni się rozbijają.</p>
			<p class="calibre9">&ndash;	Ale renomę ma przyzwoitą.</p>
			<p class="calibre9">&ndash;	Bo jest zdolny do wszystkiego&nbsp;&ndash; zauważyła Rosa.&nbsp;&ndash; Tacy ludzie zazwyczaj ją mają.</p>
			<p class="calibre9">&ndash;	No nie wiem.</p>
			<p class="calibre9">&ndash;	On stał za zaginięciami, które później jako jasnowidz rozszyfrowywał&nbsp;&ndash; powiedziała pod nosem, zwalniając nieco, by nie uszkodzić podwozia.</p>
			<p class="calibre9">&ndash;	Nie było na to wystarczających dowodów.</p>
			<p class="calibre9">&ndash;	Mnie wystarczyły.</p>
			<p class="calibre9">Kacper cicho westchnął, zapewne nieprzekonany, czy to, co powiedziała mu na temat Kabalisty, jest prawdą. W&nbsp;istocie nie koloryzowała. Nie musiała.</p>
			<p class="calibre9">Starcia intelektualne między Gerardem a&nbsp;Bejtarem dowodziły, że ten drugi długo szukał godnego przeciwnika. Pławił się w&nbsp;ich rozgrywkach, cieszyło go, kiedy Edling postawił go pod ścianą. I&nbsp;był gotów zrobić wszystko, by spod niej uciec. Nawet jeśli oznaczało to zmuszenie Gerarda, by odebrał sobie życie.</p>
			<p class="calibre9">Gocha wzdrygnęła się na tę myśl.</p>
			<p class="calibre9">&ndash;	Dobra…&nbsp;&ndash; zaczął jeszcze raz Kacper.&nbsp;&ndash; Więc Bejtar ma tu ośrodek, w&nbsp;którym Kantyk organizuje szkolenie. Przyjeżdżają na nie między innymi Gerard, Beata, Wincent Rojewicz i&nbsp;Salomon Grynberg.</p>
			<p class="calibre9">Rosa milczała, skupiając się na drodze. Była przekonana, że mieląc to wszystko od nowa, będą jedynie kręcić się w&nbsp;kółko.</p>
			<p class="calibre9">&ndash;	Szkolenie wypada akurat wtedy, kiedy jest sztorm stulecia.</p>
			<p class="calibre9">&ndash;	Mhm.</p>
			<p class="calibre9">&ndash;	Po co to komu? Przecież to kupa planowania i&nbsp;sporo zachodu, żeby ściągnąć tych ludzi w&nbsp;dane miejsce w&nbsp;danym czasie. Co dzięki temu można by osiągnąć?</p>
			<p class="calibre9">&ndash;	Może to przypadek.</p>
			<p class="calibre9">&ndash;	A&nbsp;przypadek to nie tylko pseudonim, pod którym kryje się motywacja sprawcy?</p>
			<p class="calibre9">Gośka posłała mu krótkie spojrzenie.</p>
			<p class="calibre9">&ndash;	Skąd to znasz?</p>
			<p class="calibre9">&ndash;	Mawia się tak u&nbsp;nas, w&nbsp;prokuraturze&nbsp;&ndash; odparł Fabisch.</p>
			<p class="calibre9">Mimowolnie pomyślała, że Gero zostawił tam więcej, niż zamierzał. I&nbsp;że pewnie skwitowałby w&nbsp;tej sytuacji podobnie. Starałby się zrozumieć, dlaczego komuś miałoby zależeć na odcięciu tych ludzi od świata akurat w&nbsp;Wodniku. Wychodziłby z&nbsp;założenia, że to właśnie w&nbsp;zrozumieniu tej kwestii kryje się prawda.</p>
			<p class="calibre9">Rosa miała jednak zbyt mało informacji, by pójść tą drogą.</p>
			<p class="calibre9">&ndash;	Musimy dowiedzieć się, kto jeszcze był na konferencji&nbsp;&ndash; rzuciła.</p>
			<p class="calibre9">&ndash;	Jasne, ale…</p>
			<p class="calibre9">&ndash;	I&nbsp;co się z&nbsp;tymi ludźmi później stało.</p>
			<p class="calibre9">&ndash;	Jeden nie żyje.</p>
			<p class="calibre9">&ndash;	Właściwie to jest formalnie zaginiony.</p>
			<p class="calibre9">&ndash;	Niezupełnie&nbsp;&ndash; odparł Kacper.&nbsp;&ndash; Rojewicz przepadł w&nbsp;dwa tysiące szóstym roku, a&nbsp;do uznania za zmarłego wystarczy upływ dziesięciu lat od końca roku kalendarzowego, w&nbsp;którym osoba zaginiona była widziana po raz ostatni.</p>
			<p class="calibre9">Gocha machnęła ręką, jakby rzeczywiście miało to znikome znaczenie. Były ważniejsze rzeczy, którymi musiała się zająć, coś bowiem wpadło jej do głowy.</p>
			<p class="calibre9">&ndash;	Drugi żyje i&nbsp;ma się dobrze, kokosząc się w&nbsp;wygodnym fotelu bytomskiej prokura…</p>
			<p class="calibre9">Kacper urwał, widząc, że Rosa znów sięga po telefon. Wybrała numer, który zapisała raptem kilka, może kilkanaście minut temu, po czym przełączyła na głośnik.</p>
			<p class="calibre9">Zenon odebrał niemal od razu.</p>
			<p class="calibre9">&ndash;	Ma pani trudności ze znalezieniem miejsca?</p>
			<p class="calibre9">&ndash;	Jeszcze nie dotarłam.</p>
			<p class="calibre9">&ndash;	Ach.</p>
			<p class="calibre9">&ndash;	Chciałam zapytać, czy u&nbsp;Bejtarów ktoś pracował.</p>
			<p class="calibre9">&ndash;	To znaczy?</p>
			<p class="calibre9">&ndash;	Mieli jakichś ludzi od doglądania ośrodka, przyjmowania gości, zajmowania się ogrodem?</p>
			<p class="calibre9">Z głośnika dobiegł cichy kaszel.</p>
			<p class="calibre9">&ndash;	Przepraszam, coś mnie bierze.</p>
			<p class="calibre9">&ndash;	Nie szkodzi. Więc?</p>
			<p class="calibre9">&ndash;	Nie mieli nikogo&nbsp;&ndash; odparł.&nbsp;&ndash; To znaczy jeśli pyta pani o&nbsp;ten dwa tysiące szósty…</p>
			<p class="calibre9">&ndash;	Tak.</p>
			<p class="calibre9">&ndash;	To już nie oni, tylko on. Henryk zmarł może ze trzy, cztery lata wcześniej, Jonasz sam prowadził Wodnika.</p>
			<p class="calibre9">&ndash;	Całkiem sam?</p>
			<p class="calibre9">&ndash;	Tak.</p>
			<p class="calibre9">Brak najmniejszego wahania w&nbsp;głosie, zupełnie jakby był to oczywisty fakt, a&nbsp;nie coś, co trzeba sobie przypomnieć.</p>
			<p class="calibre9">&ndash;	Wydaje się pan dość pewny.</p>
			<p class="calibre9">&ndash;	Jestem&nbsp;&ndash; przyznał Pobłocki.&nbsp;&ndash; Czasem się gadało, że trzeba młodemu Jonaszowi pomóc, że bez ojca został, a&nbsp;nikogo innego nie ma. Raz nawet z&nbsp;sąsiadem żeśmy poszli, zaproponowali, że jakby czegoś było trzeba, to niech mówi.</p>
			<p class="calibre9">&ndash;	I?</p>
			<p class="calibre9">&ndash;	Niczego młody Bejtar od nas nie chciał. Poza jedną rzeczą.</p>
			<p class="calibre9">&ndash;	Jaką?</p>
			<p class="calibre9">&ndash;	Żebyśmy poszli w&nbsp;cholerę.</p>
			<p class="calibre9">Gośka zerknęła w&nbsp;lusterko, jakby nagle pojawiło się niebezpieczeństwo, że ktoś ich śledzi. Osobliwa reakcja. Jednocześnie nie mogła się sobie dziwić&nbsp;&ndash; nie przesadzała przecież, gdy mówiła, że Jonasz Bejtar jest zdolny do wszystkiego.</p>
			<p class="calibre9">Trzymanie ręki na pulsie i&nbsp;usunięcie dwóch nieproszonych gości mieściło się w&nbsp;jego sposobie działania.</p>
			<p class="calibre9">&ndash;	Nikt tam do niego nie chodził&nbsp;&ndash; dodał Zenon.&nbsp;&ndash; Nie było po co. Sam budynek, a&nbsp;potem pozostałości radaru, nic więcej. Zresztą to jedno było kiedyś z&nbsp;drugim połączone.</p>
			<p class="calibre9">&ndash;	W&nbsp;jakim sensie?</p>
			<p class="calibre9">&ndash;	W&nbsp;budynku kwaterowali ci, co to pracowali przy radarze. Mieli tam jakieś zaplecze i&nbsp;tak dalej. Ale mniejsza z&nbsp;nimi.</p>
			<p class="calibre9">&ndash;	Mniejsza&nbsp;&ndash; przyznała Rosa.</p>
			<p class="calibre9">&ndash;	Młody Bejtar się tam zaszył jak mnich pustelnik, nawet dziewuchy żadnej nie miał, wie pani. Znaczy może miał w&nbsp;mieście, kto to wie. Jeździł czasem tu i&nbsp;ówdzie. Raz Janina mówiła… moja znajoma, co w&nbsp;szkole pracowała.</p>
			<p class="calibre9">&ndash;	Co mówiła?</p>
			<p class="calibre9">&ndash;	Że go widziała w&nbsp;Elblągu z&nbsp;jakąś siksą. To może miał jakieś życie, tylko myśmy o&nbsp;nim nie wiedzieli. Powiadam, daleko mieszkał. Sama pani widzi, jedzie się i&nbsp;jedzie.</p>
			<p class="calibre9">&ndash;	Właściwie już prawie jesteśmy na miejscu.</p>
			<p class="calibre9">&ndash;	No, to trzeba będzie samochód zostawić kawałek dalej&nbsp;&ndash; odparł Pobłocki.&nbsp;&ndash; Droga się kończy teraz przy tym klubie chyba, dalej wszystko zarośnięte, nie ma jak się przedostać autem. Muszą państwo iść albo ścieżką leśną, ale to po drugiej stronie klubu, no albo wzdłuż plaży w&nbsp;kierunku pozostałości tego dawnego radaru.</p>
			<p class="calibre9">&ndash;	W&nbsp;porządku.</p>
			<p class="calibre9">&ndash;	Byle nie za daleko&nbsp;&ndash; dodał rezolutnie gospodarz.&nbsp;&ndash; Cobyście się do mateczki Rossiji przypadkiem nie zapuścili.</p>
			<p class="calibre9">Jeszcze tego by brakowało, skwitowała w&nbsp;duchu Gocha. Podziękowała mężczyźnie, a&nbsp;chwilę później zaparkowała Volvo na końcu drogi. Ta składała się z&nbsp;dużych betonowych płyt, znanych jej z&nbsp;dzieciństwa na Opolszczyźnie. Poniemieckie pamiątki.</p>
			<p class="calibre9">Klub, o&nbsp;którym wspominał Zenon, albo był nieczynny, albo znajdował się na najlepszej drodze ku temu. Dach na niektórych domkach się rozpadał, wszystko wokół zarosło, a&nbsp;w okolicy próżno było szukać żywej duszy. W&nbsp;sezonie miejsce być może ożywało i&nbsp;zupełnie odmieniało swoje oblicze, teraz jednak robiło dość upiorne wrażenie.</p>
			<p class="calibre9">Wysiedli z&nbsp;samochodu, a&nbsp;potem skierowali się ledwo wydeptaną ścieżką w&nbsp;stronę morza. Roślinność o&nbsp;tej porze roku nie miała prawa być tak bujna, ale najwyraźniej przyzwyczaiła się do trudnych warunków na tyle, że nawet niskie temperatury jej nie przeszkadzały.</p>
			<p class="calibre9">Rosa i&nbsp;Kacper dotarli w&nbsp;końcu do miejsca, gdzie niegdyś stał budynek. A&nbsp;właściwie dwa, jeśli liczyć pozostałości czegoś znacznie mniejszego. Czy Zenon o&nbsp;tym wspominał? Chyba tak, ale Gocha myślami była wtedy gdzie indziej.</p>
			<p class="calibre9">&ndash;	Nie wygląda to zbyt optymistycznie&nbsp;&ndash; odezwał się Fabisch, wspierając się pod boki i&nbsp;rozglądając.&nbsp;&ndash; Same ruiny.</p>
			<p class="calibre9">Dwudziestoletni ząb czasu dość mocno je nadgryzł, właściwie nie nadawały się już do renowacji. W&nbsp;suchym i&nbsp;mniej narażonym na zmiany temperatury miejscu być może przetrwałyby w&nbsp;lepszym stanie, tutaj jednak zasolenie i&nbsp;klimat nie obchodziły się z&nbsp;takimi szkieletami delikatnie.</p>
			<p class="calibre9">&ndash;	Trzeba to wszystko sprawdzić&nbsp;&ndash; rzuciła Rosa.</p>
			<p class="calibre9">&ndash;	Co konkretnie? Przecież to się zaraz zawali.</p>
			<p class="calibre9">Kacper podszedł bliżej i&nbsp;zajrzał do środka przez rozbite okno.</p>
			<p class="calibre9">&ndash;	Nawet menele się tu nie zapuszczają&nbsp;&ndash; zauważył.&nbsp;&ndash; Widać, że od lat nikogo nie było.</p>
			<p class="calibre9">Gocha obchodziła teren, przyglądając się pozostałościom budynków i&nbsp;szukając jakichkolwiek śladów, że pojawiły się tu chociaż wszędobylskie dziki. Nic jednak na to nie wskazywało. Prawdziwy koniec świata.</p>
			<p class="calibre9">Mimo woli zaczęła wyobrażać sobie, co musiał przeżywać tu Gerard, kiedy sztorm odciął ich od cywilizacji.</p>
			<p class="calibre9">&ndash;	Nie jestem przekonany, czy tam można bezpiecznie wejść&nbsp;&ndash; odezwał się Kacper.</p>
			<p class="calibre9">&ndash;	Zapewne nie.</p>
			<p class="calibre9">&ndash;	Tym bardziej nic tu po nas.</p>
			<p class="calibre9">Gośka zignorowała go, podchodząc do jednego z&nbsp;okien, które wyglądało na całkowicie pozbawione szkła. Nie miała zamiaru się wycofywać. Nigdy nie zakładała, że to, co zamierza tu zrobić, będzie całkowicie bezpieczne.</p>
			<p class="calibre9">&ndash;	Co robisz?</p>
			<p class="calibre9">&ndash;	Szukam człowieka, którego straciłam.</p>
			<p class="calibre9">&ndash;	Ale…</p>
			<p class="calibre9">Zamiast dokończyć, Fabisch zamilkł, a&nbsp;potem machnął ręką. Pomógł Rosie wejść do środka, a&nbsp;następnie do niej dołączył. Zaczęli sprawdzać budynek, choć na logikę nie było tu czego szukać po dwóch dekadach.</p>
			<p class="calibre9">W jednym z&nbsp;pokojów na piętrze, pod łóżkiem, Gośka namierzyła jednak coś, co wywołało nikły uśmiech na jej twarzy. Oczyściła rzecz, a&nbsp;potem pokazała ją Kacprowi.</p>
			<p class="calibre9">&ndash;	Co to jest?</p>
			<p class="calibre9">&ndash;	MuVo.</p>
			<p class="calibre9">&ndash;	Hm?</p>
			<p class="calibre9">&ndash;	Odtwarzacz MP3.</p>
			<p class="calibre9">Dopiero w&nbsp;takich momentach uświadamiała sobie, jak duża różnica wieku ich dzieli. On zapewne zaczynał słuchać muzyki w&nbsp;czasach, kiedy iPod święcił już globalne sukcesy. Nie, może już odszedł w&nbsp;zapomnienie, a&nbsp;jego miejsce zajęły po prostu komórki. Czas niepotrzebnie łamał ograniczenia prędkości.</p>
			<p class="calibre9">&ndash;	O&nbsp;ile pamiętam, to miało pojemność sto dwadzieścia osiem mega&nbsp;&ndash; powiedziała.&nbsp;&ndash; Parę albumów się na tym mieściło.</p>
			<p class="calibre9">&ndash;	Szaleństwo.</p>
			<p class="calibre9">Wysunęła część, którą podpinało się do portu USB w&nbsp;komputerze, i&nbsp;pomyślała, że pewnie bez trudu dałoby się sprawdzić, co znajduje się na odtwarzaczu. Prawdziwa kapsuła czasu.</p>
			<p class="calibre9">Wsunęła MuVo do kieszeni, a&nbsp;potem wraz z&nbsp;Fabischem zaczęli sprawdzać kolejne pomieszczenia. Sama nie wiedziała, na co liczy. Że znajdzie jakąś wiadomość od Edlinga sprzed dwudziestu lat? Odkryje trop z&nbsp;tamtego czasu, który da pojęcie o&nbsp;tym, co stało się z&nbsp;nim dwie dekady później?</p>
			<p class="calibre9">Po paru godzinach miała dosyć. Nie było tu niczego przydatnego, a&nbsp;przetrząsanie ruin wydawało się jedynie stratą energii, którą lepiej poświęcić na coś innego.</p>
			<p class="calibre9">Pytanie na co. Szukanie Janusza Kantyka? Jego żony lub kogoś innego, kto był wtedy w&nbsp;Wodniku i&nbsp;mógł udzielić jakichkolwiek odpowiedzi? Wydawało się to sensowne, ale jeśli Salomon Grynberg milczał, należało spodziewać się, że inni uczestnicy również będą milczeli.</p>
			<p class="calibre9">Gero i&nbsp;Beata Drejer nie bez powodu przez te wszystkie lata nawet nikomu nie wspomnieli, że tutaj byli.</p>
			<p class="calibre9">Gocha podniosła kawałek deski, która odpadła od jednego z&nbsp;mebli, po czym cisnęła ją na podłogę. Fabisch spojrzał na nią niepewnie.</p>
			<p class="calibre9">&ndash;	Zbierajmy się&nbsp;&ndash; powiedziała.</p>
			<p class="calibre9">Przyjął to z&nbsp;ulgą, bo już od dwóch godzin miał serdecznie dosyć. Ruszyła przodem, on trzymał się kawałek za nią.</p>
			<p class="calibre9">Tylko dzięki temu nie wpadł na Rosę, gdy zatrzymała się w&nbsp;progu jak rażona piorunem. Całkowicie zamarła, patrząc na mężczyznę stojącego przed wejściem.</p>
			<p class="calibre9">Mężczyznę, którego nie miało prawa tutaj być.</p>
			<h2 class="sigil_not_in_toc">12</h2>
			<p class="miejsce">Wodnik, Krynica Morska</p>
			<p class="styl">W ośrodku nie było dobrego miejsca, gdzie można by przeprowadzić przesłuchanie, Edling postanowił więc skorzystać z&nbsp;pustego pokoju obok tego, który zajmowała Beata. Czekał na nią, podczas gdy ona poprosiła Anitę Gaberek, by do nich dołączyła.</p>
			<p class="calibre9">Wydawało się, że policjantka nie miała powodu pozbawiać życia ani syna Kantyków, ani Rojewicza&nbsp;&ndash; podejrzenia Grynberga wobec niej miały jednak ręce i&nbsp;nogi.</p>
			<p class="calibre9">Fakt faktem, dysponowała służbową bronią i&nbsp;wiedziała najlepiej, jak się nią posługiwać. I&nbsp;jeśli to rzeczywiście ona poleciła Rojewiczowi obejść budynek, stawała się główną podejrzaną w&nbsp;sprawie jego zabójstwa.</p>
			<p class="calibre9">Drejer wróciła do pokoju po niecałej minucie.</p>
			<p class="calibre9">&ndash;	Nie ma jej&nbsp;&ndash; rzuciła.</p>
			<p class="calibre9">&ndash;	W&nbsp;takim razie poczekamy.</p>
			<p class="calibre9">&ndash;	Nie poszła do kibla&nbsp;&ndash; sprecyzowała Beata.&nbsp;&ndash; Wzięła kurtkę, a&nbsp;potem wymaszerowała na zewnątrz.</p>
			<p class="calibre9">&ndash;	Co takiego?</p>
			<p class="calibre9">Edling machinalnie zerknął w&nbsp;kierunku okna, zupełnie jakby istniała hipotetyczna szansa, że w&nbsp;ciągu ostatnich minut burza zelżała. Było wprost przeciwnie.</p>
			<p class="calibre9">&ndash;	Powiedziała komuś, co zamierza?</p>
			<p class="calibre9">&ndash;	Nie. Mruknęła tylko, że musi coś sprawdzić.</p>
			<p class="calibre9">&ndash;	I&nbsp;reszta pozwoliła jej wyjść?</p>
			<p class="calibre9">&ndash;	Łaba twierdzi, że nie mieli nic do gadania, a&nbsp;ona była dość zdeterminowana.</p>
			<p class="calibre9">Gerard ruszył szybkim krokiem na korytarz, przeszedł do stołówki, a&nbsp;potem powiódł wzrokiem po zgromadzonych. Nikt nie wyglądał, jakby przed momentem próbował zatrzymać policjantkę. Nikt nie wyglądał, jakby mu zależało.</p>
			<p class="calibre9">Edling zdjął swoją kurtkę z&nbsp;wieszaka.</p>
			<p class="calibre9">&ndash;	Co pan robi?&nbsp;&ndash; odezwała się Cecylia.</p>
			<p class="calibre9">&ndash;	To, co ktoś z&nbsp;państwa powinien był zrobić chwilę temu.</p>
			<p class="calibre9">&ndash;	Zaraz…</p>
			<p class="calibre9">&ndash;	Chce iść na tę nawałnicę, to niech idzie&nbsp;&ndash; wpadł jej w&nbsp;słowo Salomon.&nbsp;&ndash; Będzie mniej potencjalnych podejrzanych.</p>
			<p class="calibre9">Spojrzeli na siebie wzrokiem, którym potrafi operować jedynie para kochanków, gotowa skoczyć sobie do gardła.</p>
			<p class="calibre9">&ndash;	Jak pan może tak mówić?&nbsp;&ndash; włączył się Kantyk.</p>
			<p class="calibre9">Niedobrze, uznał w&nbsp;duchu Gerard. Ostatnim, czego potrzebowali, była kłótnia, w&nbsp;której uczestniczyć będzie tych dwóch mężczyzn. Nie miał jednak czasu na gaszenie konfliktu. Musiał się zająć ważniejszymi kwestiami.</p>
			<p class="calibre9">&ndash;	A&nbsp;pan tak nie pomyślał, jak tamta wyszła?&nbsp;&ndash; mruknął Grynberg.</p>
			<p class="calibre9">&ndash;	Nie.</p>
			<p class="calibre9">&ndash;	Śmiem wątpić.</p>
			<p class="calibre9">&ndash;	Odpowiadam panu wprost, więc nie musi pan w&nbsp;nic…</p>
			<p class="calibre9">&ndash;	Może po prostu nie jest pan gotów się do tego przyznać&nbsp;&ndash; uciął Salomon, rozkładając ręce.&nbsp;&ndash; Ale im mniej nas tu zostanie, tym mniejsza szansa, że coś się wydarzy.</p>
			<p class="calibre9">&ndash;	Jakoś nie łapię tej logiki.</p>
			<p class="calibre9">Pogrążyli się w&nbsp;bezsensownej wymianie zdań, podczas gdy Beata znalazła się obok Edlinga i&nbsp;szybko narzuciła na siebie kurtkę.</p>
			<p class="calibre9">&ndash;	A&nbsp;pani co wyczynia?&nbsp;&ndash; rzucił.</p>
			<p class="calibre9">&ndash;	Przyłączam się.</p>
			<p class="calibre9">&ndash;	Nie ma mowy.</p>
			<p class="calibre9">&ndash;	Bo?</p>
			<p class="calibre9">Znał ten ton głosu, wiedział, co za nim idzie. „Bo jestem kobietą?”, „bo sobie nie poradzę?”, „bo jestem słabsza?”. Wiedział też, że nie może udzielić zgodnej z&nbsp;prawdą odpowiedzi, musiałby bowiem przyznać przed sobą i&nbsp;Beatą coś, czego istnienie negował.</p>
			<p class="calibre9">&ndash;	Jedno z&nbsp;nas musi mieć oko na resztę&nbsp;&ndash; zauważył.</p>
			<p class="calibre9">&ndash;	To niech pan zostanie. Ja idę jej szukać.</p>
			<p class="calibre9">Edling obrócił się do niej, poprawiając płaszcz.</p>
			<p class="calibre9">&ndash;	Teraz to pani wydaje polecenia służbowe?&nbsp;&ndash; mruknął.</p>
			<p class="calibre9">&ndash;	Nie&nbsp;&ndash; odparła.&nbsp;&ndash; Ale mogę zacząć.</p>
			<p class="calibre9">&ndash;	Po powrocie do Opola komisja dyscyplinarna z&nbsp;pewnością się tym zainteresuje.</p>
			<p class="calibre9">Drejer zbliżyła się o&nbsp;krok i&nbsp;spojrzała mu prosto w&nbsp;oczy.</p>
			<p class="calibre9">&ndash;	Panie prokuratorze&nbsp;&ndash; podjęła.&nbsp;&ndash; Żeby jakakolwiek komisja się czymkolwiek zajęła, najpierw musielibyśmy wyjść z&nbsp;tego cało.</p>
			<p class="calibre9">Gerard zakołysał głową na boki.</p>
			<p class="calibre9">&ndash;	Idziemy&nbsp;&ndash; poleciła Beata, po czym otworzyła drzwi.</p>
			<p class="calibre9">Do środka od razu wpadły kaskady deszczu, buchające jak fale ciepła po otwarciu silnie nagrzanego kominka. Drejer i&nbsp;Edling automatycznie osłonili twarze, a&nbsp;potem ruszyli przed siebie.</p>
			<p class="calibre9">Wichura stawała się coraz silniejsza, Gerard spodziewał się, że pierwsze doniesienia meteorologiczne były raczej ostrożne.</p>
			<p class="calibre9">Brnęli naprzód niczym w&nbsp;mocnej śnieżycy, praktycznie nie widząc drogi.</p>
			<p class="calibre9">&ndash;	Kurwa mać!&nbsp;&ndash; zagrzmiała Beata, starając się przekrzyczeć wiatr.</p>
			<p class="calibre9">&ndash;	Proszę nie kalać języka!</p>
			<p class="calibre9">&ndash;	Co?!</p>
			<p class="calibre9">&ndash;	Proszę nie…</p>
			<p class="calibre9">&ndash;	Gdzie ona poszła?!&nbsp;&ndash; krzyknęła Drejer.</p>
			<p class="calibre9">Zatrzymali się i&nbsp;obrócili tyłem do kierunku wiatru. Popychał ich z&nbsp;powrotem ku Wodnikowi, zupełnie jakby natura chciała dobitnie zasugerować, że powinni wracać.</p>
			<p class="calibre9">&ndash;	Zwariowała?&nbsp;&ndash; dorzuciła Beata.</p>
			<p class="calibre9">&ndash;	Najwyraźniej.</p>
			<p class="calibre9">Przy takiej pogodzie właściwie nie sposób było wykluczyć obłędu. W&nbsp;trakcie halnego w&nbsp;górach wzrastała liczba zabójstw, podobnie przy silnych sztormach nad morzem. Człowiek był zespolony z&nbsp;naturą, szczególnie gdy ta robiła się wściekła.</p>
			<p class="calibre9">Gerard postarał się rozejrzeć, ale na niewiele się to zdało.</p>
			<p class="calibre9">&ndash;	Albo szaleństwo, albo policyjna dokładność&nbsp;&ndash; powiedział.</p>
			<p class="calibre9">&ndash;	Słucham?</p>
			<p class="calibre9">&ndash;	Albo postanowiła uciec, albo sprawdzić to, co niedostatecznie sprawdzone.</p>
			<p class="calibre9">&ndash;	Słyszę, ale…</p>
			<p class="calibre9">Urwała, po czym z&nbsp;trudem obróciła się przez ramię. Spojrzeli na siebie i&nbsp;tyle wystarczyło, by się porozumieli. Osłaniając się przed deszczem i&nbsp;wiatrem, ruszyli w&nbsp;poprzednim kierunku, ku niewielkiemu budynkowi stojącemu kawałek dalej.</p>
			<p class="calibre9">Dopiero z&nbsp;odległości metra czy dwóch dostrzegli niewyraźne światło w&nbsp;środku. Dobrnęli do drzwi, a&nbsp;potem chwycili klamkę. Zamknięte.</p>
			<p class="calibre9">Beata załomotała, Edling zrobił to samo ze znacznie mniejszym przekonaniem. Nie sądził, by przy tej deszczowej kakofonii osoba wewnątrz mogła dosłyszeć ich próby.</p>
			<p class="calibre9">Pomylił się. Chwilę później drzwi się uchyliły, a&nbsp;Anita Gaberek omiotła ich wzrokiem, po czym wpuściła do środka.</p>
			<p class="calibre9">Oboje natychmiast pozbyli się przemokniętych kurtki i&nbsp;płaszcza.</p>
			<p class="calibre9">&ndash;	Niech to chuj…&nbsp;&ndash; mruknęła Beata.</p>
			<p class="calibre9">&ndash;	Pani prokurator.</p>
			<p class="calibre9">&ndash;	Sorry&nbsp;&ndash; odparła pod nosem Drejer i&nbsp;spojrzała na Anitę.&nbsp;&ndash; Wymsknęło się.</p>
			<p class="calibre9">&ndash;	Już drugi raz w&nbsp;ciągu paru minut.</p>
			<p class="calibre9">&ndash;	Będzie mi pan wypominał?</p>
			<p class="calibre9">&ndash;	Wolałbym nie mieć czego.</p>
			<p class="calibre9">Beata wzruszyła ramionami i&nbsp;strząsnęła wodę z&nbsp;włosów, potem po raz kolejny zerknęła na Gaberek. Scenka, którą przed nią odgrywali, nie była bez znaczenia. Miała pokazać, że nie dzieje się nic, co powinno zaalarmować policjantkę. Ot, przyszli, bo niepokoili się jej losem.</p>
			<p class="calibre9">&ndash;	Co wy tu robicie?&nbsp;&ndash; rzuciła Anita.</p>
			<p class="calibre9">Edling miał wrażenie, że w&nbsp;Wodniku ostało się już niewiele bastionów kultury osobistej. Nijak jednak nie skwitował.</p>
			<p class="calibre9">&ndash;	Szukaliśmy pani&nbsp;&ndash; odezwała się Drejer.</p>
			<p class="calibre9">&ndash;	Po jaką cholerę?</p>
			<p class="calibre9">&ndash;	Wyszła pani w&nbsp;środku tej zawieruchy sama, więc…</p>
			<p class="calibre9">&ndash;	Chciałam sprawdzić to miejsce&nbsp;&ndash; ucięła.&nbsp;&ndash; Bo jestem chyba jedyną osobą, która pamięta, że powinien tu być zarządca obiektu. I&nbsp;że przepadł, kurwa, bez śladu.</p>
			<p class="calibre9">Gerard powiódł wzrokiem po dużym pokoju, w&nbsp;którym się znajdowali. Zamierzał zapytać policjantkę, czy coś znalazła, ta jednak go ubiegła.</p>
			<p class="calibre9">&ndash;	Ewidentnie tu mieszka, w&nbsp;domu są produkty z&nbsp;krótkim terminem ważności, masa ubrań, jakichś rzeczy osobistych i&nbsp;tak dalej. Nie sądzę, żeby wybiegł sobie w&nbsp;środku nocy, zostawiając wszystko włączone, i&nbsp;próbował uciekać, zanim zaleje drogę.</p>
			<p class="calibre9">&ndash;	Niczego nie można wykluczyć&nbsp;&ndash; zauważył Edling.&nbsp;&ndash; Szczególnie w&nbsp;takich okolicznościach.</p>
			<p class="calibre9">&ndash;	Aha. To może powinniśmy dopuścić wersję, że facet potem jednak wrócił i&nbsp;to on przestrzelił nam opony, żebyśmy nie mogli odjechać?</p>
			<p class="calibre9">&ndash;	Przestrzelenie opon nie uniemożliwia odjechania. Zapewne nie tylko ja mam zapasowe koło w&nbsp;bagażniku.</p>
			<p class="calibre9">Gaberek posłała mu nieprzychylne spojrzenie.</p>
			<p class="calibre9">&ndash;	Zawsze pan taki?</p>
			<p class="calibre9">&ndash;	Jaki?</p>
			<p class="calibre9">W poszukiwaniu wsparcia spojrzała na Beatę, ta jednak go nie zaoferowała. Zamiast tego zaczęła chodzić po pokoju, który już wcześniej przynajmniej częściowo sprawdziła. Światło zapewniała niewielka latarka turystyczna na baterie, stojąca na środku pomieszczenia.</p>
			<p class="calibre9">&ndash;	Więc co?&nbsp;&ndash; rzuciła Anita.&nbsp;&ndash; Przyszliście mnie przesłuchać?</p>
			<p class="calibre9">&ndash;	Skąd ta myśl?&nbsp;&ndash; spytał Gerard.</p>
			<p class="calibre9">&ndash;	Nieważne skąd, ważne, żebyśmy mieli to już za sobą.</p>
			<p class="calibre9">Gaberek przysiadła na komodzie, a&nbsp;potem skrzyżowała ręce na piersi. Zrobiła to z&nbsp;pełną świadomością znaczenia tego gestu, przez co wypadło to niemal teatralnie.</p>
			<p class="calibre9">&ndash;	Śmiało&nbsp;&ndash; ponagliła.&nbsp;&ndash; Co chcecie wiedzieć?</p>
			<p class="calibre9">Edling nie zamierzał tańczyć tak, jak mu zagrano, szczególnie nie wtedy, kiedy miał prowadzić przesłuchanie. Beata jednak najwyraźniej nie miała nic przeciwko temu i&nbsp;postanowiła skorzystać z&nbsp;okazji.</p>
			<p class="calibre9">&ndash;	Czym się pani zajmuje w&nbsp;Bytomiu?</p>
			<p class="calibre9">&ndash;	Oglądaniem seriali i&nbsp;wcinaniem fast foodów.</p>
			<p class="calibre9">&ndash;	A&nbsp;zawodowo?</p>
			<p class="calibre9">&ndash;	Głównie pobiciami, rozbojami, czasem zabójstwami.</p>
			<p class="calibre9">&ndash;	Czyli wydział dochodzeniowo-śledczy.</p>
			<p class="calibre9">&ndash;	Zgadza się.</p>
			<p class="calibre9">&ndash;	Który dość często korzysta z&nbsp;pomocy kryminalistyków i&nbsp;innych specjalistów.</p>
			<p class="calibre9">&ndash;	Tak.</p>
			<p class="calibre9">&ndash;	W&nbsp;tym także z&nbsp;Krakowa?</p>
			<p class="calibre9">&ndash;	Nie przypominam sobie.</p>
			<p class="calibre9">&ndash;	To całkiem niedaleko&nbsp;&ndash; zauważyła Drejer.&nbsp;&ndash; Ile jest z&nbsp;Bytomia do stolicy Małopolski? Godzina?</p>
			<p class="calibre9">&ndash;	Minimum półtorej.</p>
			<p class="calibre9">&ndash;	Niewiele.</p>
			<p class="calibre9">&ndash;	Bardzo niewiele&nbsp;&ndash; odparła Anita.&nbsp;&ndash; Co więcej, spod komendy do Sosnowca jest jakieś dwadzieścia pięć minut. A&nbsp;wie pani, co jest w&nbsp;Sosnowcu?</p>
			<p class="calibre9">&ndash;	Nie.</p>
			<p class="calibre9">&ndash;	Dokładnie to samo co w&nbsp;Krakowie. Gówno.</p>
			<p class="calibre9">&ndash;	Mieszkańcy Sosnowca i&nbsp;Krakowa z&nbsp;pewnością by polemizowali&nbsp;&ndash; zauważył Edling.</p>
			<p class="calibre9">Obydwie kobiety posłały mu krótkie spojrzenie, po czym na powrót skupiły się na sobie. Beata kontynuowała rozpytanie, które prowadziło właściwie donikąd. Nawet jeśli przesłuchiwana funkcjonariuszka miała coś wspólnego z&nbsp;zabójstwami, w&nbsp;ten sposób nie dało jej się na niczym przyłapać.</p>
			<p class="calibre9">Mimo to kiedy Gerard zajął się sprawdzaniem szuflad i&nbsp;szafek, wciąż uważnie przysłuchiwał się rozmowie. Anita mówiła o&nbsp;sprawach, które prowadziła, potem o&nbsp;ludziach, z&nbsp;którymi współpracowała, głównie o&nbsp;przełożonych. Drejer prowadziła ją szerokimi objazdami, pozornie nie zmierzając do konkretnego celu. Próbowała uśpić jej uwagę, wyciągnąć z&nbsp;niej coś, co okazałoby się dla nich kluczowe.</p>
			<p class="calibre9">Na próżno. Gaberek albo świetnie się pilnowała, albo nie miała nic wspólnego z&nbsp;tym, co się działo.</p>
			<p class="calibre9">&ndash;	Spotkała pani wcześniej któregokolwiek z&nbsp;uczestników?</p>
			<p class="calibre9">&ndash;	Nie.</p>
			<p class="calibre9">&ndash;	A&nbsp;prowadzącego lub jego żonę?</p>
			<p class="calibre9">&ndash;	Też nie.</p>
			<p class="calibre9">Beata robiła się nerwowa, a&nbsp;rozmówczyni zdawało się to sprawiać coraz większą satysfakcję. Było w&nbsp;niej coś niepokojącego. Coś, co nie powinno występować u&nbsp;stróżów prawa.</p>
			<p class="calibre9">Edling odwrócił się od szafki przy ścianie i&nbsp;posłał policjantce długie spojrzenie.</p>
			<p class="calibre9">&ndash;	Irytuje panią, że jest przesłuchiwana?&nbsp;&ndash; rzucił.</p>
			<p class="calibre9">&ndash;	A&nbsp;jak się panu wydaje?</p>
			<p class="calibre9">&ndash;	Wydaje mi się, że nie powinno.</p>
			<p class="calibre9">&ndash;	Aha.</p>
			<p class="calibre9">&ndash;	Powinna pani zdawać sobie sprawę, że wykonujemy swoją pracę.</p>
			<p class="calibre9">Rozkrzyżowała ręce jedynie po to, by wymownie machnąć ręką w&nbsp;stronę drzwi.</p>
			<p class="calibre9">&ndash;	Mamy dwa trupy i&nbsp;jednego zaginionego człowieka&nbsp;&ndash; oznajmiła.&nbsp;&ndash; Zamiast zajmować się mną, powinniście poświęcić uwagę temu, co im się stało.</p>
			<p class="calibre9">&ndash;	Właśnie to robimy.</p>
			<p class="calibre9">Beata zbliżyła się do niej, wyczuwając, że włączenie się Edlinga daje jej wsparcie, na które czekała.</p>
			<p class="calibre9">&ndash;	Dlaczego kazała pani Rojewiczowi obejść budynek?&nbsp;&ndash; rzuciła.</p>
			<p class="calibre9">&ndash;	Co?</p>
			<p class="calibre9">&ndash;	Kiedy cała grupa była na…</p>
			<p class="calibre9">&ndash;	Niczego mu nie kazałam.</p>
			<p class="calibre9">&ndash;	Nie?</p>
			<p class="calibre9">&ndash;	Zaproponowałam, żebyśmy się rozdzielili. Ja poszłam w&nbsp;kierunku samochodów, on na drugą stronę Wodnika.</p>
			<p class="calibre9">&ndash;	Więc to nie był pani pomysł?&nbsp;&ndash; zapytał Gerard.</p>
			<p class="calibre9">&ndash;	Pomysł? Może i&nbsp;tak&nbsp;&ndash; przyznała.&nbsp;&ndash; Ale niczego mu nie kazałam robić.</p>
			<p class="calibre9">&ndash;	Nie musiała pani&nbsp;&ndash; zauważyła Drejer.&nbsp;&ndash; Doskonale pani wie, ile w&nbsp;takiej sytuacji znaczy sugestia ze strony stróżów prawa.</p>
			<p class="calibre9">Gaberek przewróciła oczami. Kolejny sygnał mogący sugerować, że nie jest osobą na właściwym stanowisku, uznał w&nbsp;duchu Edling.</p>
			<p class="calibre9">&ndash;	Co wy sobie wyobrażacie?&nbsp;&ndash; rzuciła.&nbsp;&ndash; Że posłałam go na tyły, a&nbsp;potem szybko się sklonowałam i&nbsp;poszłam go zabić?</p>
			<p class="calibre9">Żadne się nie odezwało.</p>
			<p class="calibre9">&ndash;	Bo zakładam, że spytaliście pozostałych, czy mnie widzieli?</p>
			<p class="calibre9">&ndash;	A&nbsp;widzieli?&nbsp;&ndash; zapytała Beata.</p>
			<p class="calibre9">&ndash;	Oczywiście.</p>
			<p class="calibre9">&ndash;	Kto konkretnie?&nbsp;&ndash; rzucił Gerard.</p>
			<p class="calibre9">&ndash;	Kaśka. Łaba.</p>
			<p class="calibre9">&ndash;	Gdzie panią widziała?</p>
			<p class="calibre9">&ndash;	Przy jej aucie.</p>
			<p class="calibre9">&ndash;	Co tam panie robiły?</p>
			<p class="calibre9">&ndash;	Ja nic nie robiłam, szłam. Ona siedziała w&nbsp;środku.</p>
			<p class="calibre9">&ndash;	I?</p>
			<p class="calibre9">&ndash;	I&nbsp;poszłam dalej.</p>
			<p class="calibre9">&ndash;	A&nbsp;ona?</p>
			<p class="calibre9">&ndash;	Została, kurwa, w&nbsp;samochodzie&nbsp;&ndash; odparła ostro Anita.&nbsp;&ndash; Szukała czegoś w&nbsp;schowku, nie wiem, może ładowarki czy czegoś.</p>
			<p class="calibre9">&ndash;	Do czego jej potrzebna ładowarka, skoro sieć nie działa?</p>
			<p class="calibre9">&ndash;	Nie wiem. Niech pan ją pyta.</p>
			<p class="calibre9">Gerard zadawał pytania automatycznie, wiedziony instynktem, a&nbsp;może doświadczeniem śledczym. Robił to na tyle długo, by rozpoznać momenty, w&nbsp;których losy dochodzenia mogły się zmieniać. To był jeden z&nbsp;nich.</p>
			<p class="calibre9">&ndash;	Jaki to samochód?&nbsp;&ndash; spytał.</p>
			<p class="calibre9">&ndash;	Biała Skoda. Felicia albo Fabia, nie wiem.</p>
			<p class="calibre9">Zawahał się, nieskory ufać bezkrytycznie tego typu podszeptom. Ostatecznie uznał jednak, że warto sprawdzić, i&nbsp;chwycił za płaszcz.</p>
			<p class="calibre9">&ndash;	Panie prokuratorze?&nbsp;&ndash; odezwała się Drejer.</p>
			<p class="calibre9">&ndash;	Proszę kontynuować.</p>
			<p class="calibre9">&ndash;	A&nbsp;pan?</p>
			<p class="calibre9">&ndash;	Sprawdzę to auto.</p>
			<p class="calibre9">&ndash;	Bez kluczyków?&nbsp;&ndash; mruknęła Anita.&nbsp;&ndash; Powodzenia.</p>
			<p class="calibre9">Powiódł wzrokiem za parasolem, choć ten zapewne zostałby zdmuchnięty kilka sekund po wyjściu na zewnątrz. Nigdzie jednak żadnego nie znalazł, opuścił więc budynek tak, jak przyszedł.</p>
			<p class="calibre9">Wicher wiał w&nbsp;stałym kierunku, dzięki czemu dotarcie do Wodnika było znacznie łatwiejsze niż wydostanie się z&nbsp;niego. Kolejny raz przeszło Edlingowi przez głowę, że to siła wyższa daje im znać, by nie igrali z&nbsp;losem.</p>
			<p class="calibre9">Wszedł do pensjonatu, spodziewając się, że w&nbsp;korytarzu natychmiast zjawi się cała grupa. Wszyscy jednak nadal gromadzili się w&nbsp;stołówce.</p>
			<p class="calibre9">Zasadniczo nie mógł wymarzyć sobie lepszego scenariusza. Chwycił za kurtkę, w&nbsp;której wcześniej chodziła kryminolożka Katarzyna Łaba, po czym sprawdził kieszenie. W&nbsp;pierwszej tylko zużyta chusteczka, w&nbsp;drugiej to, czego szukał.</p>
			<p class="calibre9">Wyszedł z&nbsp;budynku z&nbsp;kluczykami w&nbsp;dłoni, niepewny, czy dobrze postępuje. Śledczy dzielili się na dwa gatunki&nbsp;&ndash; tych, którzy podążali za intuicją, i&nbsp;tych, którzy udawali, że tego nie robią.</p>
			<p class="calibre9">Gerard ruszył w&nbsp;stronę parkingu, zmagając się z&nbsp;bocznym wiatrem i&nbsp;raz po raz mając wrażenie, że niewiele dzieli go od utraty równowagi. Namierzył białą Skodę Fabię na warszawskich numerach, otworzył drzwi i&nbsp;wsiadł.</p>
			<p class="calibre9">Dopiero wówczas naszła go refleksja, że postępuje zbyt pochopnie. Być może zgoła nieracjonalnie.</p>
			<p class="calibre9">Nie rozumiał jednak, czego Katarzyna Łaba miałaby szukać w&nbsp;samochodzie. Jeśli by czegoś zapomniała, zorientowałaby się wczoraj. Owszem, mogła wsiąść, by zabrać choćby paczkę gum, ale w&nbsp;takiej sytuacji? Słyszeli strzały, wiedzieli już na pewno, że opony zostały przebite.</p>
			<p class="calibre9">Cokolwiek zmusiło Łabę, by wsiąść do auta, musiało być istotne.</p>
			<p class="calibre9">Gerard otrzepał ręce z&nbsp;wody i&nbsp;otworzył schowek. Przechyliwszy się na bok, zaczął sprawdzać, co się w&nbsp;nim znajduje. Niewielka teczka z&nbsp;papierami dotyczącymi pojazdu, do tego jeszcze jedna, większa, również z&nbsp;logo Skody.</p>
			<p class="calibre9">Wyjął tę drugą, przejrzał. Nic ciekawego.</p>
			<p class="calibre9">Sięgnął po pierwszą i&nbsp;zaczął przyglądać się dokumentom. Instrukcja obsługi pojazdu, umowa kupna-sprzedaży, kompletnie niepotrzebna w&nbsp;aucie, jeśli Łaba wyrobiła już sobie nowy dowód rejestracyjny, do tego…</p>
			<p class="calibre9">Edling zamarł, widząc coś, co nie powinno się tam znajdować.</p>
			<p class="calibre9">Plik kartek złożonych na pół i&nbsp;wetkniętych w&nbsp;kieszeń na samym końcu organizera. Ledwo spojrzał na pierwszą z&nbsp;nich, wiedział, że czymkolwiek była śledcza intuicja, zadziałała poprawnie.</p>
			<p class="calibre9">Patrzył na listę osób obecnych w&nbsp;Wodniku.</p>
			<p class="calibre9">Uczestnicy szkolenia zostali opisani dokładnie, z&nbsp;wyszczególnieniem imion, nazwisk, miejsc urodzenia, stanu cywilnego, zajmowanych stanowisk, ale nie tylko. Przy każdym z&nbsp;nich widniały informacje z&nbsp;życia prywatnego, krótkie podsumowanie charakteru, a&nbsp;także kompetencji, które mogły pozwolić na zidentyfikowanie sprawców przestępstw.</p>
			<h2 class="sigil_not_in_toc">13</h2>
			<p class="miejsce">Piaski, nieopodal granicy polsko-rosyjskiej</p>
			<p class="styl">Gocha mogła powiedzieć wszystko. I&nbsp;zapewne powiedziałaby, gdyby miała jakikolwiek wybór. Cokolwiek jednak nią powodowało, nie dało jej żadnego wyboru.</p>
			<p class="calibre9">&ndash;	Ty skurwysynu…</p>
			<p class="calibre9">Patrzyła na mężczyznę, który stał przed nią w&nbsp;całkowitym bezruchu, ze wzrokiem wbitym prosto w&nbsp;jej oczy, zupełnie jakby rzucał jej wyzwanie. Dopiero po chwili, kiedy Kacper Fabisch wyłonił się zza pleców Rosy, zobaczyła, że niespodziewany przybysz trzyma w&nbsp;rękach przezroczystą siatkę.</p>
			<p class="calibre9">Miała ochotę od razu się na niego rzucić, nie poruszyła się jednak ani o&nbsp;centymetr.</p>
			<p class="calibre9">&ndash;	Co to ma znaczyć?&nbsp;&ndash; odezwał się Kacper.</p>
			<p class="calibre9">W przeciwieństwie do niej ruszył naprzód.</p>
			<p class="calibre9">&ndash;	Co pan tu robi?&nbsp;&ndash; dodał Fabisch.</p>
			<p class="calibre9">Zamiast odpowiedzieć, mężczyzna uniósł to, co trzymał w&nbsp;dłoniach, zupełnie jakby składał ofiarę bóstwom.</p>
			<p class="calibre9">&ndash;	Przyniosłem wędzone ryby&nbsp;&ndash; odparł Jonasz Bejtar.</p>
			<p class="calibre9">Rosa zacisnęła usta i&nbsp;dopiero wówczas zorientowała się, jak nierówny miała oddech. Próbowała się uspokoić, ale czuła, że jakkolwiek by się starała, na nic się to nie zda.</p>
			<p class="calibre9">&ndash;	Prosto z&nbsp;wędzarni U&nbsp;Asi, najlepsze w&nbsp;okolicy.</p>
			<p class="calibre9">&ndash;	Ty skurwielu…</p>
			<p class="calibre9">&ndash;	A&nbsp;więc przeszliśmy wreszcie na ty?&nbsp;&ndash; spytał Jonasz.&nbsp;&ndash; Cieszę się, bo powinniśmy byli przecież zrobić to dużo wcześniej. Mam wrażenie, że Gerard niepotrzebnie nam to utrudniał.</p>
			<p class="calibre9">Gocha nie wytrzymała.</p>
			<p class="calibre9">Ruszyła prosto na mężczyznę, a&nbsp;Kacper nawet nie próbował jej zatrzymać. Dopadła do Jonasza, złapała go za kamizelkę, którą nosił jako warstwę pośrednią między płaszczem a&nbsp;koszulą, i&nbsp;mocno nim potrząsnęła.</p>
			<p class="calibre9">&ndash;	Gnoju pierdolony…&nbsp;&ndash; syknęła.&nbsp;&ndash; Nie wymigasz się z&nbsp;tego!</p>
			<p class="calibre9">&ndash;	Upuszczę ryby.</p>
			<p class="calibre9">&ndash;	Słyszysz mnie? Rozumiesz, co do ciebie, kurwa, mówię?</p>
			<p class="calibre9">&ndash;	Rozumiem słowa, ale nie to, co nimi powoduje.</p>
			<p class="calibre9">Gośka miała ochotę napluć mu w&nbsp;twarz, a&nbsp;potem rozejrzeć się za czymś, czym będzie mogła mu przyłożyć. I&nbsp;okładać go, aż ten powie, co stało się z&nbsp;Edlingiem.</p>
			<p class="calibre9">&ndash;	Zajebię cię&nbsp;&ndash; rzuciła.</p>
			<p class="calibre9">&ndash;	Wyczuwam, że jest w&nbsp;tobie taka chęć.</p>
			<p class="calibre9">Jego gotowość do roześmiania się była tak ohydna, że Rosa miała wrażenie, jakby ją tym zbrukał. Po raz pierwszy pokazywał jej prawdziwą twarz, drwił z&nbsp;niej, rzucał bezpośrednie wyzwanie. Dowiódł, że jest winny.</p>
			<p class="calibre9">Tyle że nic z&nbsp;tego się nie wydarzyło. Wszystko rozegrało się w&nbsp;jej umyśle.</p>
			<p class="calibre9">W rzeczywistości nadal stała w&nbsp;bezruchu tuż za ruinami Wodnika, nie odezwawszy się słowem. Znajdujący się naprzeciw niej Jonasz Bejtar zdawał się równie zdziwiony ich spotkaniem jak ona. A&nbsp;Kacper wciąż stał kawałek przed nią.</p>
			<p class="calibre9">&ndash;	Co pan tu robi?&nbsp;&ndash; powiedział.</p>
			<p class="calibre9">Bejtar opuścił siatkę.</p>
			<p class="calibre9">&ndash;	Mógłbym państwa spytać o&nbsp;to samo&nbsp;&ndash; odparł.</p>
			<p class="calibre9">&ndash;	Żartuje pan sobie?</p>
			<p class="calibre9">Niepewnie pokręcił głową, a&nbsp;potem zmrużył oczy, przyglądając się Gośce. Przemknęło jej przez głowę, że to on wygląda jak śledczy, który napotkał podejrzanego na miejscu zdarzenia.</p>
			<p class="calibre9">Zrównała się z&nbsp;Fabischem i&nbsp;posłała Bejtarowi długie spojrzenie.</p>
			<p class="calibre9">&ndash;	Śledziłeś nas?&nbsp;&ndash; rzuciła.</p>
			<p class="calibre9">&ndash;	Słucham?</p>
			<p class="calibre9">&ndash;	Przyjechałeś za nami z&nbsp;Opola?</p>
			<p class="calibre9">&ndash;	Cóż, od jakiegoś czasu nie byłem w&nbsp;Opolu, więc…</p>
			<p class="calibre9">&ndash;	Skończ z&nbsp;tymi bredniami&nbsp;&ndash; ucięła, robiąc krok w&nbsp;jego stronę.</p>
			<p class="calibre9">To, co przed momentem rozegrało się jedynie w&nbsp;jej wyobraźni, miało szansę szybko stać się rzeczywistością. Wiedziała, że nie potrzebuje wiele. Raptem jednego zdania, paru słów, a&nbsp;rzuci się na tego gnoja.</p>
			<p class="calibre9">&ndash;	Zapytam jeszcze raz&nbsp;&ndash; włączył się Fabisch.&nbsp;&ndash; Co pan tu robi?</p>
			<p class="calibre9">Jonasz powiódł wzrokiem dookoła.</p>
			<p class="calibre9">&ndash;	Kiedy ostatnim razem sprawdzałem, to wciąż była moja nieruchomość&nbsp;&ndash; stwierdził, po czym przyjrzał się dwójce stojących przed nim osób.&nbsp;&ndash; I&nbsp;z&nbsp;uwagi na brak jakiegokolwiek zdziwienia zakładam, że państwo o&nbsp;tym wiedzieli.</p>
			<p class="calibre9">&ndash;	Owszem&nbsp;&ndash; odparł Kacper, ubiegając Rosę.</p>
			<p class="calibre9">&ndash;	W&nbsp;takim razie nadal uważam, że to ja mam większe prawo zadać to pytanie. Weszli państwo nie tylko na moją działkę, ale także do domu, który na niej stoi.</p>
			<p class="calibre9">Gocha machnęła ręką w&nbsp;kierunku ruiny.</p>
			<p class="calibre9">&ndash;	To nazywasz domem?</p>
			<p class="calibre9">&ndash;	Tak&nbsp;&ndash; przyznał spokojnie Bejtar.&nbsp;&ndash; I&nbsp;robi tak każdy, kto gdzieś się wychował, bez względu na to, co stało się z&nbsp;tym miejscem.</p>
			<p class="calibre9">Na moment zaległa cisza, w&nbsp;której słychać było jedynie fale leniwie uderzające o&nbsp;nabrzeże jakieś dwieście metrów dalej.</p>
			<p class="calibre9">&ndash;	Chcesz, żebyśmy dali wiarę, że przyjechałeś tutaj akurat wtedy, kiedy my?&nbsp;&ndash; rzuciła Gośka.</p>
			<p class="calibre9">&ndash;	Ja ani niczego nie chcę, ani nie potrzebuję, pani redaktor. W&nbsp;przeciwieństwie do państwa.</p>
			<p class="calibre9">Znów zbliżyła się o&nbsp;krok, dostrzegając, że Kacper lekko drgnął.</p>
			<p class="calibre9">&ndash;	Nie szkoda ci czasu na to pierdolenie?&nbsp;&ndash; syknęła.</p>
			<p class="calibre9">Bejtar cicho westchnął, a&nbsp;potem odstawił jednorazówkę na ziemię. Wyprostowawszy się, spojrzał Rosie prosto w&nbsp;oczy.</p>
			<p class="calibre9">&ndash;	W&nbsp;porządku&nbsp;&ndash; odparł.&nbsp;&ndash; Przejdźmy do konkretów.</p>
			<p class="calibre9">Uniosła brwi, nie spodziewając się takiej odpowiedzi.</p>
			<p class="calibre9">&ndash;	Rzadko odwiedzam to miejsce&nbsp;&ndash; przyznał.&nbsp;&ndash; Ostatnim razem byłem tu… właściwie nie pamiętam kiedy. Lata temu. Na dobrą sprawę nie wiedziałem nawet, czy ktoś tej działki nie zasiaduje.</p>
			<p class="calibre9">Przeniósł wzrok na budynek, a&nbsp;w jego oczach zakołatały wyraźne iskry nostalgii, jakby dopiero teraz pozwolił sobie na przeżycie emocji, które wiązały się z&nbsp;przebywaniem w&nbsp;tym domu.</p>
			<p class="calibre9">&ndash;	Nie miałem zamiaru wracać&nbsp;&ndash; dodał.&nbsp;&ndash; Ani zjawiać się wtedy, kiedy państwo.</p>
			<p class="calibre9">Liczył na odpowiedź, ale na próżno.</p>
			<p class="calibre9">&ndash;	Poczułem jednak, że muszę się zjawić.</p>
			<p class="calibre9">&ndash;	Poczułeś?&nbsp;&ndash; mruknęła Gocha.</p>
			<p class="calibre9">&ndash;	W&nbsp;taki sam sposób, w&nbsp;jaki wyczuwam tych, którzy nie mogą poprosić nikogo innego o&nbsp;pomoc.</p>
			<p class="calibre9">Rosa przesunęła ręką po twarzy, nie dowierzając, że będzie musiała jeszcze raz wysłuchiwać tego wszystkiego, co Bejtar serwował przy sprawie Laury Nowosielskiej. Całe to gadanie o&nbsp;metafizyce, odbieraniu wibracji i&nbsp;wiadomościach przesyłanych przez zmarłych wtedy nie wywoływało w&nbsp;niej przesadnie negatywnych emocji&nbsp;&ndash; teraz wprost przeciwnie.</p>
			<p class="calibre9">&ndash;	Nie znałem konkretnego powodu&nbsp;&ndash; podjął Jonasz.&nbsp;&ndash; Ale wiedziałem, że ktoś mnie tu potrzebuje. Właściwie wzywa.</p>
			<p class="calibre9">Gocha na moment zacisnęła mocno usta, sądząc, że tyle wystarczy, by powściągnąć kawalkadę słów, które próbowały się wyrwać.</p>
			<p class="calibre9">&ndash;	Nie mam na to czasu&nbsp;&ndash; rzuciła.&nbsp;&ndash; Gdzie jest Gerard?</p>
			<p class="calibre9">&ndash;	Tego, niestety, nie wiem.</p>
			<p class="calibre9">&ndash;	Gdzie?</p>
			<p class="calibre9">&ndash;	Jak mówię, nie…</p>
			<p class="calibre9">Ruszyła na niego, nie mając dłużej zamiaru się hamować. Bejtar machinalnie się cofnął, a&nbsp;w jego oczach zakołatała się niepewność. Wszystko udawane reakcje. Wszystko zasłona dymna, przez którą Rosa zamierzała się przebić.</p>
			<p class="calibre9">Zatrzymała się tuż przed nim i&nbsp;tylko cudem powstrzymała się od popchnięcia go.</p>
			<p class="calibre9">&ndash;	Rozumiem, że emocje biorą górę&nbsp;&ndash; odezwał się łagodnym tonem Jonasz.&nbsp;&ndash; I&nbsp;zapewniam panią, że…</p>
			<p class="calibre9">&ndash;	To ty odciągnąłeś go od gzymsu?</p>
			<p class="calibre9">&ndash;	Słucham?</p>
			<p class="calibre9">&ndash;	Na Wieży Piastowskiej&nbsp;&ndash; syknęła.&nbsp;&ndash; Czy ty go chwyciłeś?</p>
			<p class="calibre9">&ndash;	Ach…</p>
			<p class="calibre9">Dopiero teraz w&nbsp;jego oczach pojawiła się iskra zrozumienia. Był świetnym aktorem, może nawet wybitnym. Ale należało się tego spodziewać, podobne umiejętności musiał mieć każdy, kto udawał jasnowidza.</p>
			<p class="calibre9">&ndash;	Nie, pani redaktor&nbsp;&ndash; odparł.&nbsp;&ndash; Nie miałem z&nbsp;tym nic wspólnego.</p>
			<p class="calibre9">Gośka tylko zmrużyła powieki.</p>
			<p class="calibre9">&ndash;	Zresztą wątpię, żeby pan prokurator tak po prostu się mi poddał. Raczej nie pałał do mnie sympatią.</p>
			<p class="calibre9">&ndash;	Mieliście jego syna.</p>
			<p class="calibre9">&ndash;	My?</p>
			<p class="calibre9">&ndash;	Ty i&nbsp;Laura Nowosielska. Uwięziliście go, mogliście zmusić Gerarda do wszystkiego.</p>
			<p class="calibre9">&ndash;	Zapewniam, że nie miałem z&nbsp;tym nic wspólnego.</p>
			<p class="calibre9">Gocha odwróciła się do Fabischa, ale na twarzy młodego śledczego rysowała się jedynie bezsilność.</p>
			<p class="calibre9">&ndash;	Strata czasu&nbsp;&ndash; rzuciła Jonaszowi prosto w&nbsp;twarz.</p>
			<p class="calibre9">&ndash;	Śmiem polemizować.</p>
			<p class="calibre9">Bejtar zrobił krok w&nbsp;tył i&nbsp;przyjął nieco zatroskany wyraz twarzy. Nie przesadzał, by nie wypadło to teatralnie, ale wysyłał jasny sygnał, że chce&nbsp;&ndash; i&nbsp;może&nbsp;&ndash; pomóc.</p>
			<p class="calibre9">&ndash;	Proszę mi powiedzieć, co państwo tutaj robią&nbsp;&ndash; zasugerował.&nbsp;&ndash; Może wspólnie uda nam się…</p>
			<p class="calibre9">&ndash;	Nie my będziemy odpowiadać na pytania&nbsp;&ndash; ucięła Rosa.</p>
			<p class="calibre9">&ndash;	W&nbsp;porządku.</p>
			<p class="calibre9">Gocha skróciła dzielący ich dystans.</p>
			<p class="calibre9">&ndash;	Co tu się wydarzyło w&nbsp;styczniu dwa tysiące szóstego roku?&nbsp;&ndash; rzuciła.</p>
			<p class="calibre9">&ndash;	W&nbsp;styczniu dwa tysiące szóstego…</p>
			<p class="calibre9">&ndash;	Tak.</p>
			<p class="calibre9">Jonasz zmarszczył brwi, a&nbsp;potem zwrócił wzrok w&nbsp;kierunku ruin. Otaksował je uważnie, jakby to gdzieś pośród nich miała czaić się odpowiedź na pytanie. W&nbsp;końcu pokiwał głową.</p>
			<p class="calibre9">&ndash;	Sztorm stulecia&nbsp;&ndash; oznajmił.</p>
			<p class="calibre9">&ndash;	Mhm.</p>
			<p class="calibre9">&ndash;	Było trochę zniszczeń, zerwane linie wysokiego napięcia, podtopienia. Z&nbsp;tego, co pamiętam, jakaś gałąź wybiła jedno z&nbsp;okien na parterze.</p>
			<p class="calibre9">Rosa kątem oka zobaczyła, że Kacper ustawił się obok niej.</p>
			<p class="calibre9">&ndash;	Był pan wtedy na miejscu?&nbsp;&ndash; zapytał.</p>
			<p class="calibre9">&ndash;	Szczęśliwie nie.</p>
			<p class="calibre9">&ndash;	A&nbsp;mimo to wszystko pan pamięta.</p>
			<p class="calibre9">Bejtar wzruszył ramionami.</p>
			<p class="calibre9">&ndash;	Dobra pamięć&nbsp;&ndash; odparł.&nbsp;&ndash; Ale nawet gdyby szwankowała, przypuszczam, że o&nbsp;takich rzeczach bym nie zapomniał. Okazało się, że ubezpieczenie wygasło, więc musiałbym reperować wszystko z&nbsp;własnej kieszeni.</p>
			<p class="calibre9">&ndash;	I&nbsp;zrobiłeś to?&nbsp;&ndash; włączyła się Gośka.</p>
			<p class="calibre9">&ndash;	Nie. W&nbsp;tamtym czasie to miejsce właściwie już tylko mi ciążyło.</p>
			<p class="calibre9">Znów spojrzał na to, co zostało z&nbsp;jego domu rodzinnego. Wzrok stał się pusty, niezdradzający żadnego sentymentu, który odczuwałaby w&nbsp;takim momencie większość ludzi.</p>
			<p class="calibre9">&ndash;	Jakiś czas wcześniej zostawiłem je w&nbsp;rękach Stefana Walczaka.</p>
			<p class="calibre9">&ndash;	Czyli?</p>
			<p class="calibre9">&ndash;	Przyjaciela ojca, który zajmował się domem, kiedy nas nie było. Często wyjeżdżaliśmy, a&nbsp;wówczas ktoś musiał mieć na oku turystów. Zarządzał tym miejscem.</p>
			<p class="calibre9">Rosa nie dawała wiary żadnemu słowu tego człowieka. Musiała jednak w&nbsp;to brnąć z&nbsp;nadzieją, że natknie się na coś, co może w&nbsp;przyszłości się przydać. Na kłamstwie raczej go nie złapie, był zbyt uważny. Ale może chociaż na drobnej nieścisłości.</p>
			<p class="calibre9">&ndash;	Będziemy musieli z&nbsp;nim pogadać&nbsp;&ndash; oznajmiła.</p>
			<p class="calibre9">&ndash;	W&nbsp;takim razie zapraszam na jeden z&nbsp;moich seansów.</p>
			<p class="calibre9">Gocha zaklęła w&nbsp;duchu.</p>
			<p class="calibre9">&ndash;	Odszedł dwie dekady temu&nbsp;&ndash; dodał Bejtar.&nbsp;&ndash; Krótko po sztormie stulecia. Właściwie jedno i&nbsp;drugie zlewa mi się w&nbsp;jedno.</p>
			<p class="calibre9">&ndash;	Gdzie leży?</p>
			<p class="calibre9">&ndash;	Na cmentarzu w&nbsp;Krynicy. Mogę państwa zaprowadzić, jeśli…</p>
			<p class="calibre9">&ndash;	Nie trzeba&nbsp;&ndash; ucięła Rosa.&nbsp;&ndash; Masz dokumentację z&nbsp;tamtego czasu?</p>
			<p class="calibre9">&ndash;	Dokumentację?</p>
			<p class="calibre9">&ndash;	Rejestr gości, zdarzeń, cokolwiek.</p>
			<p class="calibre9">&ndash;	Cóż…&nbsp;&ndash; odparł cicho Jonasz.&nbsp;&ndash; Minęło już trochę lat, ale chyba u&nbsp;mojej kuzynki się coś ostało. Ona zabrała rzeczy mojego ojca, w&nbsp;tym jakieś papiery. Może nie wyrzuciła tych, które dotyczyły Wodnika.</p>
			<p class="calibre9">&ndash;	Gdzie mieszka?</p>
			<p class="calibre9">Podał numer budynku przy ulicy Górników w&nbsp;Krynicy Morskiej, a&nbsp;potem zapewnił, że najlepiej będzie, jeśli pojedzie z&nbsp;nimi, kuzynka bowiem zmagała się z&nbsp;pewnymi traumami, które po latach znacznie zwiększyły jej nieufność wobec ludzi z&nbsp;zewnątrz.</p>
			<p class="calibre9">&ndash;	Taka nasza natura&nbsp;&ndash; skwitował.&nbsp;&ndash; Im dłużej żyjemy, im bardziej znamy świat, tym mniej mu ufamy.</p>
			<p class="calibre9">Gocha opuściła na to zasłonę milczenia.</p>
			<p class="calibre9">&ndash;	To niezbyt dobrze o&nbsp;nim świadczy, nieprawdaż?</p>
			<p class="calibre9">Chciała zaproponować, by zamknął ryj. Zamiast tego bez słowa poszła w&nbsp;kierunku swojego samochodu. Nie sądziła, by musiała dodawać cokolwiek.</p>
			<p class="calibre9">Poczekali z&nbsp;Fabischem, aż Jonasz skieruje się ku Krynicy, a&nbsp;potem ruszyli w&nbsp;bliskiej odległości za nim.</p>
			<p class="calibre9">&ndash;	Co sądzisz?&nbsp;&ndash; odezwał się Kacper.</p>
			<p class="calibre9">&ndash;	Że to wyjątkowo bezczelny skurwiel.</p>
			<p class="calibre9">Milczenie Fabischa sprawiło, że Rosa posłała mu gwałtowne spojrzenie.</p>
			<p class="calibre9">&ndash;	Nie mów, że mu, kurwa, uwierzyłeś&nbsp;&ndash; rzuciła.</p>
			<p class="calibre9">&ndash;	Nie, ale…</p>
			<p class="calibre9">&ndash;	Ale co?</p>
			<p class="calibre9">&ndash;	Musisz chyba przyznać, że ta jego chęć pomocy jest zastanawiająca.</p>
			<p class="calibre9">&ndash;	To psychol. Czerpie przyjemność z&nbsp;grzebania w&nbsp;cudzych ranach.</p>
			<p class="calibre9">&ndash;	Może.</p>
			<p class="calibre9">&ndash;	Z&nbsp;całą pewnością&nbsp;&ndash; uparła się Gośka.&nbsp;&ndash; W&nbsp;dodatku śledził nas, cały czas trzymał rękę na pulsie. Względnie ktoś tutaj poinformował go, że wczoraj przyjechaliśmy do Krynicy.</p>
			<p class="calibre9">Kacper wyglądał, jakby miał zamiar powtórzyć ostatnią kwestię, a&nbsp;ona poczuła nieodpartą potrzebę, by go zrugać.</p>
			<p class="calibre9">&ndash;	Padło ci na mózg?&nbsp;&ndash; odezwała się.&nbsp;&ndash; Jesteś gotów dać wiarę w&nbsp;to jego pierdolenie? Nie wiesz, co zrobił?</p>
			<p class="calibre9">Fabisch obrócił się do niej.</p>
			<p class="calibre9">&ndash;	Rzecz w&nbsp;tym, że nie wiem&nbsp;&ndash; odparł.&nbsp;&ndash; Bo materiał dowodowy nie przemawiał na jego niekorzyść. Nic z&nbsp;tego, co mu zarzucałaś, się nie potwierdziło.</p>
			<p class="calibre9">&ndash;	Nie musiało.</p>
			<p class="calibre9">&ndash;	Bo intuicja podpowiada ci, że to on stał za tym, co spotkało Edlinga?</p>
			<p class="calibre9">&ndash;	To znacznie więcej niż intuicja.</p>
			<p class="calibre9">&ndash;	Czyli?</p>
			<p class="calibre9">&ndash;	Rozum&nbsp;&ndash; skwitowała krótko Gocha, a&nbsp;potem przyspieszyła i&nbsp;podjechała pod zderzak Bejtara.</p>
			<p class="calibre9">Durny gest, być może infantylny. Mimo to nie mogła się powstrzymać.</p>
			<p class="calibre9">&ndash;	Zobaczmy, co powie ta jego kuzynka&nbsp;&ndash; odezwał się Fabisch.&nbsp;&ndash; Może rzeczywiście dowiemy się czegoś pomocnego.</p>
			<p class="calibre9">&ndash;	Mało prawdopodobne. Wszystko, co robi Bejtar, ma drugie dno.</p>
			<p class="calibre9">&ndash;	Jeśli naprawdę tak myślisz, to po co tam jedziemy?</p>
			<p class="calibre9">&ndash;	Żeby zrozumieć, czego chce. I&nbsp;co próbuje zrobić.</p>
			<p class="calibre9">Kacper znów się do niej obrócił.</p>
			<p class="calibre9">&ndash;	Bejtar nie przyjechał tu bez powodu&nbsp;&ndash; dodała Gośka.&nbsp;&ndash; Ma jakiś plan, próbuje coś osiągnąć. A&nbsp;ja muszę dowiedzieć się co.</p>
			<p class="calibre9">Nie miała pewności, czy uda jej się to zrobić, nim będzie za późno. Bejtar był wymagającym przeciwnikiem i&nbsp;być może najbardziej niebezpiecznym człowiekiem, jakiego Rosa znała.</p>
			<p class="calibre9">W końcu to właśnie jemu udało się wygrać z&nbsp;Gerardem Edlingiem.</p>
			<p class="calibre9">Wzdrygnęła się na tę myśl, zaraz jednak skupiła się na tym, co robił Bejtar. Światła stopu bowiem się zapaliły, a&nbsp;samochód zaczął delikatnie zwalniać. Zaraz potem wyhamował do zera.</p>
			<p class="calibre9">Drzwi się otworzyły, a&nbsp;Jonasz wysiadł.</p>
			<p class="calibre9">&ndash;	Co on robi?&nbsp;&ndash; rzucił Fabisch.</p>
			<p class="calibre9">Gocha również wysiadła. Zrobiła to w&nbsp;momencie, gdy Bejtar mijał ją szybkim krokiem, idąc z&nbsp;powrotem w&nbsp;kierunku ruin Wodnika. Nawet na nią nie spojrzał, jakby był w&nbsp;transie.</p>
			<p class="calibre9">&ndash;	Hej!&nbsp;&ndash; zawołała za nim.</p>
			<p class="calibre9">Nie zareagował.</p>
			<p class="calibre9">&ndash;	Bejtar!&nbsp;&ndash; spróbowała jeszcze raz.</p>
			<p class="calibre9">Zatrzymał się raptownie i&nbsp;powiódł nieprzytomnym wzrokiem dookoła, jakby nie wiedział, gdzie jest i&nbsp;co robi. W&nbsp;końcu zogniskował spojrzenie na Gośce.</p>
			<p class="calibre9">&ndash;	To nie wy mnie tu przyzywaliście&nbsp;&ndash; powiedział.&nbsp;&ndash; Zrobił to ktoś inny.</p>
			<p class="calibre9">Rosa ruszyła w&nbsp;jego stronę, a&nbsp;Kacper poszedł w&nbsp;jej ślady.</p>
			<p class="calibre9">&ndash;	Młoda kobieta… stara się mi coś przekazać. To ona tutaj na mnie czeka.</p>
			<p class="calibre9">Potrząsnął głową i&nbsp;odwrócił się w&nbsp;stronę pozostałości budynku.</p>
			<p class="calibre9">&ndash;	Na imię jej Katarzyna&nbsp;&ndash; dodał nieobecnym głosem.&nbsp;&ndash; Twierdzi, że przy spienionych wodach mierzei rozegrała się wielka tragedia.</p>
			<h2 class="sigil_not_in_toc">14</h2>
			<p class="miejsce">Wodnik, Krynica Morska</p>
			<p class="styl">Świat przestawał istnieć, tonąc w&nbsp;sztormowej wichurze i&nbsp;rzęsistym deszczu. Beacie wydawało się, że już tylko krok dzieli ich od całkowitego unicestwienia&nbsp;&ndash; i&nbsp;że to nie ta upiorna pogoda się skończy, ale wszystko inne.</p>
			<p class="calibre9">Do przesłuchania Katarzyny Łaby zamierzali tym razem wykorzystać pokój Edlinga. Zanim jednak się do tego zabrali, rozłożyli na łóżku dokumenty, które Gerard znalazł w&nbsp;samochodzie kryminolożki.</p>
			<p class="calibre9">Profile psychologiczne były dokładne, dowodziły długich analiz i&nbsp;poświęcenia każdemu z&nbsp;uczestników szkolenia mnóstwa czasu. Najwięcej materiałów zgromadzono na temat małżeństwa Kantyków.</p>
			<p class="calibre9">&ndash;	Jest nawet informacja o&nbsp;romansie Cecylii z&nbsp;Grynbergiem&nbsp;&ndash; zauważyła Beata.</p>
			<p class="calibre9">&ndash;	Tak, widziałem.</p>
			<p class="calibre9">&ndash;	Ale wedle jej słów nikt o&nbsp;tym nie wiedział.</p>
			<p class="calibre9">&ndash;	Najwyraźniej się myliła.</p>
			<p class="calibre9">Drejer siedziała po turecku przy łóżku, Edling się nad nim nachylał, jakby uznał zajęcie miejsca na podłodze za godzące w&nbsp;majestat prokuratora Rzeczypospolitej Polskiej.</p>
			<p class="calibre9">&ndash;	To by oznaczało, że ktoś naprawdę dobrze się przygotował&nbsp;&ndash; odezwała się Beata.&nbsp;&ndash; Śledził nas, rozmawiał z&nbsp;ludźmi w&nbsp;naszym otoczeniu, przyglądał się nam w&nbsp;sytuacjach, kiedy nie byliśmy tego świadomi.</p>
			<p class="calibre9">&ndash;	Bez wątpienia.</p>
			<p class="calibre9">Przeglądali razem kolejne materiały, wczytując się w&nbsp;informacje na temat pozostałych towarzyszy tej niedoli. Były krótkie, ale konkretne. Najważniejsze fakty podawane bez zbędnego rozwodzenia się.</p>
			<p class="calibre9">W końcu dotarli do analizy na temat Beaty i&nbsp;spojrzeli na siebie niepewnie.</p>
			<p class="calibre9">&ndash;	Życzy pani sobie, żebym akurat z&nbsp;tym dokumentem się nie zapoznawał?&nbsp;&ndash; spytał Edling.</p>
			<p class="calibre9">Drejer od razu zbyła to pytanie, kręcąc głową.</p>
			<p class="calibre9">&ndash;	Wie pan o&nbsp;mnie więcej niż cała zgraja prywatnych detektywów.</p>
			<p class="calibre9">&ndash;	Nie jestem co do tego przekonany.</p>
			<p class="calibre9">&ndash;	Wystarczy, że ja jestem.</p>
			<p class="calibre9">Otworzyła teczkę i&nbsp;wraz z&nbsp;Gerardem zaczęli czytać. Nie minęła minuta, a&nbsp;Beata pożałowała swojej decyzji. Chrząknęła niepewnie, poniewczasie orientując się, że okazuje narastający dyskomfort. Edling również musiał go odczuwać, mimo to oboje czytali dalej, jakby nigdy nic.</p>
			<p class="calibre9">Kiedy Drejer dotarła do końca, wciąż skupiała się tylko na tym, co znajdowało się wyżej. Nie mogła się powstrzymać i&nbsp;przeczytała to jeszcze raz.</p>
			<p class="calibre9">„Zakochana w&nbsp;swoim przełożonym. Stara się mu zaimponować&nbsp;&ndash; m.in. uczestnictwo w&nbsp;szkoleniu z&nbsp;kinezyki, słuchanie muzyki klasycznej. Coraz częstsze kłótnie z&nbsp;mężem&nbsp;&ndash; związek bez szans na przetrwanie”.</p>
			<p class="calibre9">Beata liczyła na to, że Edling przełamie milczenie, ale on się do tego nie kwapił. Nadal wpatrywał się w&nbsp;tekst, jakby dostrzegał w&nbsp;nim więcej niż to, co wydrukowano na kartce. W&nbsp;końcu lekko się wyprostował.</p>
			<p class="calibre9">&ndash;	Ewidentnie ci ludzie nie mają pełnych informacji&nbsp;&ndash; zauważył.</p>
			<p class="calibre9">&ndash;	Ewidentnie.</p>
			<p class="calibre9">&ndash;	I&nbsp;wyciągają pochopne, mijające się z&nbsp;rzeczywistością wnioski.</p>
			<p class="calibre9">&ndash;	Tak, kompletnie absurdalne.</p>
			<p class="calibre9">Zerknął na nią, a&nbsp;ona odpowiedziała tak samo, po czym oboje szybko przenieśli wzrok w&nbsp;inne miejsce.</p>
			<p class="calibre9">Tym razem to Gerard cicho odchrząknął, dostrzegalnie skonfundowany. Rzadki widok, uznała w&nbsp;duchu Beata.</p>
			<p class="calibre9">&ndash;	Więc wszystkie te rewelacje są błędne?&nbsp;&ndash; spytał.</p>
			<p class="calibre9">&ndash;	Oczywiście, że tak.</p>
			<p class="calibre9">&ndash;	A&nbsp;ta wzmianka na temat muzyki klasycznej?</p>
			<p class="calibre9">Drejer wzruszyła lekko ramionami.</p>
			<p class="calibre9">&ndash;	Proszę mówić, pani prokurator. Tu nie chodzi o&nbsp;nic poza tym, by przesądzić, na ile ci ludzie nas w&nbsp;istocie prześwietlili.</p>
			<p class="calibre9">&ndash;	Cóż, słuchałam tego czy tamtego kawałka.</p>
			<p class="calibre9">&ndash;	To znaczy?</p>
			<p class="calibre9">&ndash;	Sprawdzałam Rachmaninowa.</p>
			<p class="calibre9">&ndash;	Jakich utworów?</p>
			<p class="calibre9">&ndash;	Nie przywołam z&nbsp;pamięci.</p>
			<p class="calibre9">&ndash;	Zrozumiałe&nbsp;&ndash; odparł.&nbsp;&ndash; Ale koncerty fortepianowe, rapsodie, etiudy?</p>
			<p class="calibre9">&ndash;	Trudno powiedzieć.</p>
			<p class="calibre9">Edling skinął głową.</p>
			<p class="calibre9">&ndash;	Ktoś oprócz niego?&nbsp;&ndash; spytał.</p>
			<p class="calibre9">&ndash;	Parę razy może coś włączyłam. Chopina, Vivaldiego.</p>
			<p class="calibre9">&ndash;	Rozumiem.</p>
			<p class="calibre9">&ndash;	Ewentualnie Bacha, Mozarta.</p>
			<p class="calibre9">Gerard mruknął na potwierdzenie.</p>
			<p class="calibre9">&ndash;	Ze wszystkich tych rzeczy najbardziej przypadły mi do gustu <em class="calibre4">Cztery pory roku</em>. Ale miałam ciekawe przeżycia z&nbsp;Verdim. Zupełnie się tego nie spodziewałam.</p>
			<p class="calibre9">&ndash;	Niedziwne. To wybitne dzieło, wybitny kompozytor. <em class="calibre4">La donna è mobile </em>to szczyt opery, w&nbsp;moim przekonaniu.</p>
			<p class="calibre9">&ndash;	Rzeczywiście, niesie.</p>
			<p class="calibre9">Znów krótko na siebie spojrzeli.</p>
			<p class="calibre9">&ndash;	Zatem w&nbsp;tym względzie ci, którzy odpowiadają za te materiały, się nie pomylili.</p>
			<p class="calibre9">&ndash;	Nie, w&nbsp;tym nie.</p>
			<p class="calibre9">&ndash;	W&nbsp;pozostałych tak.</p>
			<p class="calibre9">&ndash;	Owszem&nbsp;&ndash; odparła Beata.</p>
			<p class="calibre9">Czy słyszał w&nbsp;jej głosie wahanie, które jej towarzyszyło? Potrafił rozpoznać niepewność? Dostrzec dylemat, z&nbsp;którym się zmagała? Dylemat sprowadzający się do tego, czy może go okłamywać.</p>
			<p class="calibre9">Istniały kłamstwa moralnie uzasadnione, co do tego była przekonana. Czasem trzeba poświadczyć nieprawdę dla dobra innych. Czy jednak ta sytuacja się do takich zaliczała?</p>
			<p class="calibre9">&ndash;	Mój związek ma się dobrze&nbsp;&ndash; zapewniła.</p>
			<p class="calibre9">&ndash;	Nie śmiałbym sądzić inaczej.</p>
			<p class="calibre9">&ndash;	I&nbsp;nie żywię wobec pana żadnych uczuć.</p>
			<p class="calibre9">&ndash;	To także nie ulega dla mnie wątpliwości.</p>
			<p class="calibre9">&ndash;	Jestem z&nbsp;Arkiem szczęśliwa, planujemy dalszą przyszłość, a&nbsp;że czasem się sprzeczamy, cóż… to normalna kolej rzeczy. W&nbsp;łóżku też nam się układa.</p>
			<p class="calibre9">&ndash;	Rozumiem&nbsp;&ndash; odparł Edling.&nbsp;&ndash; Choć bez tej informacji obraz byłby całkowicie wystarczający.</p>
			<p class="calibre9">&ndash;	Przepraszam.</p>
			<p class="calibre9">Uniósł rękę w&nbsp;geście sugerującym, że to on w&nbsp;czymś zawinił.</p>
			<p class="calibre9">&ndash;	W&nbsp;takim razie ci ludzie nie są tak skrupulatni i&nbsp;precyzyjni, jak zakładaliśmy&nbsp;&ndash; odezwał się.</p>
			<p class="calibre9">&ndash;	Zdecydowanie.</p>
			<p class="calibre9">&ndash;	Zatem mogą się mylić także w&nbsp;przypadku innych uczestników.</p>
			<p class="calibre9">&ndash;	Hm…</p>
			<p class="calibre9">&ndash;	Hm?</p>
			<p class="calibre9">&ndash;	Chyba nie powinniśmy tego oceniać przez pryzmat jednego profilu, który byliśmy w&nbsp;stanie zweryfikować.</p>
			<p class="calibre9">&ndash;	To prawda&nbsp;&ndash; przyznał Gerard.&nbsp;&ndash; Spójrzmy na mój.</p>
			<p class="calibre9">Beata z&nbsp;ulgą odłożyła na bok materiał, który jej dotyczył, i&nbsp;skupiła się na kolejnym. Znów krótkie, chirurgicznie podane informacje. Gdzie Edling się urodził, jakie miał relacje z&nbsp;rodzicami, kiedy zmarli.</p>
			<p class="calibre9">Drejer oderwała wzrok od kartki i&nbsp;spojrzała na przełożonego.</p>
			<p class="calibre9">&ndash;	To prawda?&nbsp;&ndash; spytała.</p>
			<p class="calibre9">&ndash;	Co konkretnie?</p>
			<p class="calibre9">&ndash;	Że wyrzekł się pan śląskości.</p>
			<p class="calibre9">&ndash;	Nie musiałem wyrzekać się czegoś, czego nigdy nie otrzymałem.</p>
			<p class="calibre9">&ndash;	Ale tu jest napisane…</p>
			<p class="calibre9">&ndash;	Mój ojciec był Ślązakiem, owszem. Można się tego domyślić po samym moim nazwisku. Po imieniu zresztą też, jest dość powszechne wsród Ślązaków.</p>
			<p class="calibre9">Beata potwierdziła niepewnym ruchem głowy.</p>
			<p class="calibre9">&ndash;	Nie miałem jednak z&nbsp;ojcem wiele do czynienia, a&nbsp;matka była Polką&nbsp;&ndash; dodał Gerard.&nbsp;&ndash; Wychowała mnie w&nbsp;duchu swojej kultury, języka, tradycji.</p>
			<p class="calibre9">&ndash;	I&nbsp;nigdy nie interesował się pan tym, który dotyczył ojca?</p>
			<p class="calibre9">&ndash;	Nie&nbsp;&ndash; odparł spokojnie Edling.&nbsp;&ndash; Wprost przeciwnie. Z&nbsp;racji tego, że mieliśmy napiętą relację, upatrywałem w&nbsp;śląskości czegoś, z&nbsp;czym nie chcę mieć do czynienia. Dość klasyczny bunt wśród młodych ludzi, nawet jeśli nie mają ku niemu powodów. Ja miałem.</p>
			<p class="calibre9">Drejer zerknęła na kartkę.</p>
			<p class="calibre9">&ndash;	Skąd ci ludzie by o&nbsp;tym wiedzieli?&nbsp;&ndash; spytała cicho.</p>
			<p class="calibre9">&ndash;	Musieli rozmawiać z&nbsp;członkami mojej rodziny, choć…</p>
			<p class="calibre9">&ndash;	Tak?</p>
			<p class="calibre9">&ndash;	Oni zapewne by mnie o&nbsp;tym poinformowali&nbsp;&ndash; zauważył Gerard.&nbsp;&ndash; Bardziej prawdopodobne, że zwrócili się do dalszych znajomych. Osób z&nbsp;otoczenia moich rodziców, którzy pamiętaliby to i&nbsp;owo.</p>
			<p class="calibre9">&ndash;	Możliwe.</p>
			<p class="calibre9">Beata zerknęła na kolejne informacje zawarte w&nbsp;krótkiej notatce. Ledwo przesunęła wzrokiem po kolejnym zdaniu, zamarła.</p>
			<p class="calibre9">„Wypiera uczucia do podwładnej. Niemal całkowity rozkład pożycia małżeńskiego”.</p>
			<p class="calibre9">Drejer kątem oka zauważyła, że Edling się prostuje.</p>
			<p class="calibre9">&ndash;	Tych ludzi wyraźnie intrygowało nasze życie uczuciowe&nbsp;&ndash; ocenił.</p>
			<p class="calibre9">Wiedziała, że musi szybko coś odpowiedzieć. Pójść tą analityczną drogą, na którą Gerard od razu próbował ich wprowadzić.</p>
			<p class="calibre9">&ndash;	Dziwi się pan?&nbsp;&ndash; rzuciła.&nbsp;&ndash; To najwięcej mówi o&nbsp;człowieku.</p>
			<p class="calibre9">&ndash;	Być może.</p>
			<p class="calibre9">&ndash;	W&nbsp;tym wypadku może więcej o&nbsp;nich niż o&nbsp;nas&nbsp;&ndash; dodała czym prędzej.&nbsp;&ndash; Bo znów pokazują, że ich inwigilacja nie była dość staranna.</p>
			<p class="calibre9">Nie otrzymawszy odpowiedzi, Beata powoli zwróciła wzrok na Edlinga. Patrzył w&nbsp;okno, jakby nieświadom jej spojrzenia.</p>
			<p class="calibre9">&ndash;	Prawda?&nbsp;&ndash; zapytała.</p>
			<p class="calibre9">Nadal nie odpowiadał.</p>
			<p class="calibre9">&ndash;	Panie prokuratorze…</p>
			<p class="calibre9">W końcu zamrugał, a&nbsp;potem obrócił do niej głowę. Kiedy na nią spojrzał, z&nbsp;przerażeniem przekonała się, że nie ma pojęcia, jakiej odpowiedzi udzieli.</p>
			<h2 class="sigil_not_in_toc">15</h2>
			<p class="miejsce">Pozostałości Wodnika, Krynica Morska</p>
			<p class="styl">Jonasz Bejtar stał przy ruinach z&nbsp;pochyloną głową, sprawiając wrażenie, jakby za moment miał paść na kolana i&nbsp;zacząć się modlić. Gocha próbowała nawiązać z&nbsp;nim kontakt, odciął się jednak kompletnie.</p>
			<p class="calibre9">W końcu wraz z&nbsp;Fabischem odeszli kilka metrów, wciąż bacznie mu się przyglądając.</p>
			<p class="calibre9">Zdążyli wymienić kilka zdań, zanim Bejtar w&nbsp;końcu podniósł głowę. Rozejrzał się, znów pozornie zagubiony, a&nbsp;potem ruszył w&nbsp;ich kierunku.</p>
			<p class="calibre9">&ndash;	Miały tu miejsce tragiczne wydarzenia&nbsp;&ndash; oznajmił.&nbsp;&ndash; Rozegrały się pod osłoną wściekłości natury.</p>
			<p class="calibre9">&ndash;	Hę?&nbsp;&ndash; mruknęła Rosa.</p>
			<p class="calibre9">&ndash;	Skontaktowała się ze mną kobieta, przekazała mi swoje imię i&nbsp;nazwisko.</p>
			<p class="calibre9">&ndash;	To śmiało, podziel się nim.</p>
			<p class="calibre9">&ndash;	Katarzyna Łaba&nbsp;&ndash; odparł ze spokojem Bejtar.&nbsp;&ndash; Niestety nie wiem o&nbsp;niej wiele więcej, nie chciała dzielić się szczegółami ze swojego życia. Uznaje, że przynależy ono tylko do niej i&nbsp;nikt nie ma prawa go badać.</p>
			<p class="calibre9">Gośka nabrała tchu, szukając w&nbsp;sobie pokładów sił, które pozwoliłyby poradzić sobie z&nbsp;tą sytuacją.</p>
			<p class="calibre9">&ndash;	Szczególnie że to życie już zakończone&nbsp;&ndash; dodał Jonasz.</p>
			<p class="calibre9">&ndash;	Słucham?&nbsp;&ndash; spytał Fabisch.</p>
			<p class="calibre9">&ndash;	Katarzyna Łaba nie żyje, panie prokuratorze. I&nbsp;już od początku wyczuwałem, że nie była to spokojna śmierć. Przeciwnie, odeszła z&nbsp;tego świata w&nbsp;potwornych męczarniach.</p>
			<p class="calibre9">&ndash;	Pechowo&nbsp;&ndash; oceniła Rosa.&nbsp;&ndash; Ale przynajmniej umie wysyłać wiadomości z&nbsp;zaświatów.</p>
			<p class="calibre9">Bejtar nie skomentował. Trwał w&nbsp;bezruchu, jakby był w&nbsp;szoku, jakby przed momentem widział coś, od czego ludzkie oczy powinny stronić. Głęboko zaczerpnął tchu, potem powoli wypuścił powietrze przez usta.</p>
			<p class="calibre9">&ndash;	Musimy dowiedzieć się, co tu się wydarzyło&nbsp;&ndash; oznajmił.</p>
			<p class="calibre9">&ndash;	To dowiadujmy się&nbsp;&ndash; ponagliła go Gocha.&nbsp;&ndash; Zamieniamy się w&nbsp;słuch.</p>
			<p class="calibre9">&ndash;	Wciąż zakłada pani, że…</p>
			<p class="calibre9">&ndash;	Że jesteś psychopatą, łgarzem, oszustem i&nbsp;wyjątkowo przebrzydłym kawałem chuja, owszem. I&nbsp;żeby tę ocenę zmienić, będziesz musiał wyjątkowo się postarać.</p>
			<p class="calibre9">&ndash;	W&nbsp;takim razie tak zrobię.</p>
			<p class="calibre9">&ndash;	Świetnie. Zacznij od tego, co wiesz na temat szkolenia z&nbsp;czytania mowy ciała, które odbyło się tutaj w&nbsp;styczniu dwa tysiące szóstego roku.</p>
			<p class="calibre9">Jonasz wyglądał na realnie zaskoczonego, ale Rosa nie spodziewała się po nim niczego innego.</p>
			<p class="calibre9">&ndash;	Coś takiego miało miejsce w&nbsp;Wodniku?&nbsp;&ndash; upewnił się.</p>
			<p class="calibre9">&ndash;	Tak. Z&nbsp;udziałem dwójki prokuratorów, których kojarzysz.</p>
			<p class="calibre9">&ndash;	Chce pani powiedzieć…</p>
			<p class="calibre9">&ndash;	Gerard i&nbsp;Beata Drejer tu byli&nbsp;&ndash; wpadła mu w&nbsp;słowo.&nbsp;&ndash; I&nbsp;nie traćmy czasu na dalsze pozorowanie zaskoczeń.</p>
			<p class="calibre9">Bejtar przeniósł wzrok na Kacpra, jakby potrzebował dodatkowego potwierdzenia.</p>
			<p class="calibre9">&ndash;	To naprawdę… Ciężko mi w&nbsp;to uwierzyć&nbsp;&ndash; skwitował.&nbsp;&ndash; Gerard Edling? Tutaj?</p>
			<p class="calibre9">&ndash;	Mhm.</p>
			<p class="calibre9">&ndash;	Widać nasze losy krzyżowały się w&nbsp;pewien sposób już od dawna.</p>
			<p class="calibre9">&ndash;	Wierz mi, też byłam zaskoczona&nbsp;&ndash; odparła Rosa.</p>
			<p class="calibre9">&ndash;	Niesamowite, że…</p>
			<p class="calibre9">&ndash;	Niesamowite jest coś innego.</p>
			<p class="calibre9">&ndash;	Co takiego?</p>
			<p class="calibre9">&ndash;	Twoje przekonanie, że tak po prostu uznam to za przypadek&nbsp;&ndash; rzuciła Gośka.&nbsp;&ndash; Gero w&nbsp;twoim pensjonacie, dwadzieścia lat temu.</p>
			<p class="calibre9">Jonasz wyglądał na bezradnego, nieco zagubionego w&nbsp;środku lasu chłopaka, który nie wie nawet, w&nbsp;jaki sposób zacząć szukać pomocy.</p>
			<p class="calibre9">&ndash;	Ale jeśli rzeczywiście tu byli…</p>
			<p class="calibre9">&ndash;	Wiesz, że tak.</p>
			<p class="calibre9">&ndash;	…to przecież wystarczyłoby przepytać kogoś, kto znał wówczas prokuratora Edlinga lub Beatę Drejer. I&nbsp;dowiedzieć się od tej osoby, co tutaj robili, co się działo.</p>
			<p class="calibre9">&ndash;	Próbowaliśmy&nbsp;&ndash; włączył się Fabisch.&nbsp;&ndash; Nikt nic nie wie.</p>
			<p class="calibre9">&ndash;	Jak to?</p>
			<p class="calibre9">W pierwszym odruchu Rosa chciała skarcić towarzysza za wdawanie się w&nbsp;tę konkretną wymianę zdań z&nbsp;Bejtarem. Ostatecznie jednak uznała, że może wyniknąć z&nbsp;tego coś przydatnego.</p>
			<p class="calibre9">&ndash;	W&nbsp;prokuraturze nie ma żadnych śladów po tym wyjeździe&nbsp;&ndash; wyjaśnił Kacper.&nbsp;&ndash; Żadna z&nbsp;osób znających Edlinga też nic na ten temat nie wie.</p>
			<p class="calibre9">&ndash;	Więc z&nbsp;jakiegoś powodu to zakopał? I&nbsp;nie mówił o&nbsp;tym nikomu?</p>
			<p class="calibre9">&ndash;	Na to wygląda.</p>
			<p class="calibre9">&ndash;	Dlaczego?</p>
			<p class="calibre9">&ndash;	To staramy się ustalić&nbsp;&ndash; zauważył Kacper.</p>
			<p class="calibre9">Bejtar otworzył usta, ale nagle zastygł w&nbsp;całkowitym bezruchu. Potem zaczął powoli obracać się w&nbsp;kierunku ruin, zupełnie jakby działała na niego jakaś siła, której nie mógł się przeciwstawić.</p>
			<p class="calibre9">&ndash;	Znów?&nbsp;&ndash; rzuciła Gocha.&nbsp;&ndash; Kolejny kontakt z&nbsp;duchami?</p>
			<p class="calibre9">Jonasz nie odpowiedział. Zrobił krok w&nbsp;stronę budynku, po czym nagle się zatrzymał, jakby trafił na niewidzialną barierę. Stał tak przez moment, nie poruszając się ani o&nbsp;milimetr.</p>
			<p class="calibre9">&ndash;	Daruj sobie&nbsp;&ndash; dodała Rosa.&nbsp;&ndash; Znacznie większe wrażenie wywrze na nas to, że zaprowadzisz nas do swojej kuzynki.</p>
			<p class="calibre9">Bejtar jeszcze przez chwilę trwał w&nbsp;bezruchu, nim wreszcie obrócił się do Fabischa i&nbsp;Gośki. Ledwo to zrobił, Rosa poczuła nieprzyjemne ciarki na ramionach. Twarz tego człowieka zdawała się odmieniona, postarzona, jakby zapadnięta w&nbsp;sobie. Oczy przypominały ślipia umarlaka, a&nbsp;klatka piersiowa niemal się nie poruszała.</p>
			<p class="calibre9">W końcu Jonasz zamrugał, kaszlnął, a&nbsp;potem położył rękę na piersi.</p>
			<p class="calibre9">&ndash;	Katarzyna…&nbsp;&ndash; powiedział cicho.</p>
			<p class="calibre9">&ndash;	Oho. Skontaktowała się?</p>
			<p class="calibre9">&ndash;	Tak.</p>
			<p class="calibre9">&ndash;	I&nbsp;co? Zaproponowała, żebyś jednak zrobił tutaj Airbnb?</p>
			<p class="calibre9">Bejtar zdawał się tego nie usłyszeć. Zbliżył się do Gochy, całkowicie ignorując stojącego obok prokuratora, jakby ten nagle znikł.</p>
			<p class="calibre9">&ndash;	Powiedziała coś innego&nbsp;&ndash; odezwał się.</p>
			<p class="calibre9">&ndash;	Czyli?</p>
			<p class="calibre9">&ndash;	Ci, którzy przeżyli, niedługo umrą.</p>
			<p class="calibre9">Rosa znów poczuła dyskomfort. Musiała oddać temu człowiekowi przynajmniej tyle, że potrafił robić odpowiednie wrażenie.</p>
			<p class="calibre9">&ndash;	Odbiera to pani&nbsp;&ndash; zauważył.</p>
			<p class="calibre9">&ndash;	Jasne.</p>
			<p class="calibre9">&ndash;	Czuje pani, że to prawda.</p>
			<p class="calibre9">&ndash;	Dobitnie.</p>
			<p class="calibre9">Jonasz powiódł wzrokiem dookoła, nim znów skoncentrował się na Gośce.</p>
			<p class="calibre9">&ndash;	Wielu ludzi ma zdolność odczuwania&nbsp;&ndash; oznajmił.</p>
			<p class="calibre9">&ndash;	Czego konkretnie?</p>
			<p class="calibre9">&ndash;	Momentu, w&nbsp;którym zbliżają się do prawdy. Tej prawdy, która zazwyczaj jest ukryta&nbsp;&ndash; wyjaśnił Bejtar.&nbsp;&ndash; To jak dotykanie tafli wody. Czuje pani, że to się dzieje, nawet jeśli ma pani zamknięte oczy.</p>
			<p class="calibre9">&ndash;	Ehe.</p>
			<p class="calibre9">&ndash;	Zakładam, że to samo dzieje się, kiedy słucha pani kogoś, kto opowiada, jak w&nbsp;momencie śmierci klinicznej zaczął się unosić nad swoim ciałem. Kiedy ktoś mówi o&nbsp;tym, co zobaczył po drugiej stronie. Lub że zmarły odwiedził go w&nbsp;śnie, by przekazać mu coś, o&nbsp;czym podświadomość śniącego nie miała prawa wiedzieć.</p>
			<p class="calibre9">Jonasz nabrał płytko powietrza, jakby jego oddech nie wrócił jeszcze do normy.</p>
			<p class="calibre9">&ndash;	Czasem występują wtedy na skórze ciarki, czasem się wzdrygamy, czasem robi nam się chłodniej&nbsp;&ndash; dodał.&nbsp;&ndash; To dlatego, że prawda wibruje. Rezonuje z&nbsp;tymi, którzy są na nią otwarci.</p>
			<p class="calibre9">&ndash;	Świetnie&nbsp;&ndash; skwitowała Rosa.&nbsp;&ndash; To teraz ty będziesz otwarty na to, by pokazać nam całą dokumentację ze stycznia dwa tysiące szóstego, związaną z&nbsp;tym miejscem.</p>
			<p class="calibre9">Spojrzał na nią zawiedziony, ale ostatecznie skinął głową i&nbsp;bez słowa oddalił się w&nbsp;kierunku auta.</p>
			<p class="calibre9">&ndash;	Tylko tym razem prosto do celu&nbsp;&ndash; poradziła Gocha.</p>
			<p class="calibre9">&ndash;	Oczywiście.</p>
			<p class="calibre9">Jadąc za nim, starała się pozbyć echa słów, które wypowiedział. Które rzekomo otrzymał w&nbsp;przekazie od zmarłej Katarzyny Łaby.</p>
			<p class="calibre9">Ci, którzy przeżyli, niedługo umrą.</p>
			<p class="calibre9">Co to niby miało znaczyć? Jak odnosiło się do sytuacji? Rosa miała nadzieję, że kiedy dotrą do rzekomej kuzynki Bejtara, dowiedzą się przynajmniej tego.</p>
			<p class="calibre9">Na miejscu zjawili się po dwudziestu minutach spędzonych niemal w&nbsp;całkowitej ciszy. W&nbsp;samochodzie unosiła się atmosfera niepokoju, z&nbsp;którą żadne z&nbsp;nich nie potrafiło sobie poradzić.</p>
			<p class="calibre9">Kiedy wysiedli, Jonasz czekał przy samochodzie. Spojrzał na jedno i&nbsp;drugie, potem pokręcił głową z&nbsp;rezygnacją, jakby za pomocą samego wzroku ustalił coś, co napawało go smutkiem.</p>
			<p class="calibre9">&ndash;	Sądzi pani, że kłamię&nbsp;&ndash; oznajmił.</p>
			<p class="calibre9">&ndash;	Wow. Z&nbsp;czego to wyczytałeś?</p>
			<p class="calibre9">Cicho westchnął, poprawiając kamizelkę, która była w&nbsp;tej chwili jego jedyną wierzchnią warstwą. Chłód najwyraźniej mu nie przeszkadzał&nbsp;&ndash; albo jedynie chodziło o&nbsp;robienie takiego wrażenia.</p>
			<p class="calibre9">&ndash;	Miała pani bardziej otwarty umysł, kiedy poprzednio się spotkaliśmy&nbsp;&ndash; powiedział.</p>
			<p class="calibre9">&ndash;	Z&nbsp;wiekiem mądrzeję.</p>
			<p class="calibre9">Bejtar utkwił spojrzenie w&nbsp;Kacprze i&nbsp;przez moment nawet nie mrugał.</p>
			<p class="calibre9">&ndash;	Ale u&nbsp;pana furtka do prawdy jest uchylona&nbsp;&ndash; zauważył.&nbsp;&ndash; Potrzebuje pan tylko dowodu, żeby ją szerzej otworzyć.</p>
			<p class="calibre9">Fabisch przyjął obojętny wyraz twarzy, wyraźnie nie chcąc antagonizować człowieka, od którego coś potrzebowali.</p>
			<p class="calibre9">&ndash;	W&nbsp;takim razie proszę dać mi chwilę.</p>
			<p class="calibre9">&ndash;	Nie ma mowy&nbsp;&ndash; włączyła się Gocha.&nbsp;&ndash; Prowadź do kuzynki.</p>
			<p class="calibre9">&ndash;	Proszę tylko o&nbsp;moment…</p>
			<p class="calibre9">&ndash;	Nie mamy na to czasu.</p>
			<p class="calibre9">&ndash;	Wciąż to pani powtarza&nbsp;&ndash; zauważył.&nbsp;&ndash; A&nbsp;nigdzie się przecież państwu nie spieszy…</p>
			<p class="calibre9">Zawieszony głos i&nbsp;pauza sprawiały, że powietrze zgęstniało jak przed burzą. Jak długo ten człowiek ćwiczył takie rzeczy? Szkolił się na jakichś kursach czy stał godzinami przed lustrem i&nbsp;próbował różnych intonacji, spojrzeń i&nbsp;słów?</p>
			<p class="calibre9">&ndash;	Chyba że się mylę&nbsp;&ndash; rzucił.&nbsp;&ndash; Chyba że coś państwa nagli.</p>
			<p class="calibre9">&ndash;	Mamy inne rzeczy do roboty&nbsp;&ndash; odparła Gocha.</p>
			<p class="calibre9">Wydawało jej się, że wypadło to nieprzekonująco. Fakt faktem, odczuwała irracjonalną presję czasu, zupełnie jakby się z&nbsp;kimś ścigała. Tłumaczyła sobie jednak, że wynika to ze zbliżenia się do czegoś nowego&nbsp;&ndash; i&nbsp;nakarmienia tym nadziei na odnalezienie Gerarda.</p>
			<p class="calibre9">&ndash;	Odbiera pani coś&nbsp;&ndash; powtórzył Bejtar.&nbsp;&ndash; Nadal podskórnie to pani czuje.</p>
			<p class="calibre9">Rosa chciała go zbyć krótkim poleceniem, by prowadził ich do kuzynki, Jonasz jednak nagle stracił nią zainteresowanie i&nbsp;wbił wzrok w&nbsp;Fabischa. Jego twarz znów przeszła niepokojącą metamorfozę.</p>
			<p class="calibre9">&ndash;	Stracił pan kogoś&nbsp;&ndash; odezwał się.&nbsp;&ndash; Kobietę. Odeszła niedawno, prawda?</p>
			<p class="calibre9">Kacper wskazał wzrokiem drzwi.</p>
			<p class="calibre9">&ndash;	Chodźmy do środka.	</p>
			<p class="calibre9">&ndash;	Wciąż nie może się pan pogodzić z&nbsp;tym, w&nbsp;jaki sposób się pożegnaliście.</p>
			<p class="calibre9">Gocha widziała, że strzały trafiły w&nbsp;dziesiątkę, choć Fabisch starał się tego po sobie nie pokazywać.</p>
			<p class="calibre9">O czymkolwiek mówił Bejtar, nie było wiedzą ogólnie dostępną. Zanim Rosa postanowiła współdziałać z&nbsp;młodym prokuratorem, porządnie go sprawdziła. Nie znalazła jednak nic na temat straty jakiejś kobiety.</p>
			<p class="calibre9">&ndash;	Gdyby mógł pan zmienić jedną rzecz w&nbsp;swoim życiu, dotyczyłaby właśnie jej…</p>
			<p class="calibre9">&ndash;	Wystarczy&nbsp;&ndash; ucięła Gośka.&nbsp;&ndash; Prowadź do kuzynki.</p>
			<p class="calibre9">Jonasz całkowicie ją ignorował, wpatrując się w&nbsp;Fabischa. Mrużył oczy i&nbsp;lekko się zgarbił, jakby zmagał się z&nbsp;bólem głowy.</p>
			<p class="calibre9">&ndash;	Ona chce panu coś przekazać&nbsp;&ndash; powiedział.&nbsp;&ndash; Pytanie, czy pan jest gotów to usłyszeć…</p>
			<p class="calibre9">&ndash;	Nie jest&nbsp;&ndash; odparła Rosa, a&nbsp;potem ruszyła w&nbsp;stronę drzwi.</p>
			<p class="calibre9">Bez zaskoczenia odnotowała, że Bejtar nie poruszył się ani o&nbsp;krok, wciąż pogrążony w&nbsp;transie. Niespodziewanie jednak przekonała się, że Kacper również ani drgnął.</p>
			<p class="calibre9">&ndash;	Daj spokój&nbsp;&ndash; rzuciła do niego.&nbsp;&ndash; Wierzysz w&nbsp;te brednie?</p>
			<p class="calibre9">&ndash;	Nie. Ale…</p>
			<p class="calibre9">&ndash;	Ale trafił?&nbsp;&ndash; ucięła.&nbsp;&ndash; Nic dziwnego, całe życie ćwiczy, żeby móc to robić.</p>
			<p class="calibre9">Fabisch wyraźnie chciał zaoponować, Gocha jednak nie miała zamiaru mu na to pozwalać. Musiała zdusić te wątpliwości w&nbsp;zarodku, nim się rozwiną.</p>
			<p class="calibre9">Sama to przerabiała, kiedy wraz z&nbsp;Edlingiem poznali Kabalistę z&nbsp;Chabrów. Nie miał prawa wiedzieć o&nbsp;wielu rzeczach, o&nbsp;których im mówił. Nie mógł przejrzeć przez lustro weneckie podczas przesłuchania ani odnosić się do faktów tak osobistych, że osoby po drugiej stronie z&nbsp;nikim się nimi nie dzieliły.</p>
			<p class="calibre9">Gerard potrafił za każdym razem przedstawić logiczne wytłumaczenie. Teraz to Gośka musiała się tym zająć.</p>
			<p class="calibre9">&ndash;	Pomagasz mi&nbsp;&ndash; rzuciła do Kacpra.&nbsp;&ndash; Robisz dużo więcej, niż powinieneś, przedstawiasz mi informacje zastrzeżone dla śledztwa, w&nbsp;dodatku jedziesz ze mną na drugi koniec Polski, goniąc za czymś, co może okazać się niezwiązane z&nbsp;losem Edlinga. Podajesz kobiecie w&nbsp;potrzebie pomocną dłoń i&nbsp;nawet kiedy mógłbyś ją wycofać, nie decydujesz się na to.</p>
			<p class="calibre9">Fabisch zmarszczył brwi.</p>
			<p class="calibre9">&ndash;	Bejtar uznał, że robisz to, bo nie zrobiłeś czegoś podobnego w&nbsp;stosunku do innej kobiety wcześniej&nbsp;&ndash; dodała.&nbsp;&ndash; Założył, że skoro ulegasz tak silnej potrzebie, to ją straciłeś. Może w&nbsp;jakimś stopniu wypełniasz teraz sobie mną miejsce po niej.</p>
			<p class="calibre9">Tym razem widziała, że to ona serwuje celne uderzenia.</p>
			<p class="calibre9">&ndash;	Wiążą się z&nbsp;tym dla ciebie duże emocje, więc pewnie była to śmierć gwałtowna&nbsp;&ndash; ciągnęła.&nbsp;&ndash; W&nbsp;takich wypadkach nigdy nie dochodzi do właściwego pożegnania, a&nbsp;ludzie często wypominają sobie nieprzyjemne rzeczy, które powiedzieli zmarłemu. Skupiają się wyłącznie na tym.</p>
			<p class="calibre9">Na moment zaległa ciężka cisza.</p>
			<p class="calibre9">Otrzymawszy od Kacpra zdawkowe skinienie głową, Gocha obróciła się do Bejtara i&nbsp;cicho westchnęła.</p>
			<p class="calibre9">&ndash;	Wystarczy?&nbsp;&ndash; spytała.&nbsp;&ndash; Czy masz jeszcze jakieś sygnały od zmarłych?</p>
			<p class="calibre9">Jonasz powoli się do niej zbliżył, patrząc na nią nie jak na przeciwniczkę, ale osobę, nad którą chciałby roztoczyć opiekę. Zdławiła w&nbsp;sobie potrzebę, by się od niego odsunąć.</p>
			<p class="calibre9">&ndash;	Obawiam się, że pani sama może mieć okazję je wysyłać&nbsp;&ndash; powiedział.</p>
			<p class="calibre9">&ndash;	Co?</p>
			<p class="calibre9">&ndash;	Wokół przyszłości tej sprawy unosi się obłok śmierci.</p>
			<p class="calibre9">&ndash;	Ach&nbsp;&ndash; odparła.&nbsp;&ndash; Czyli to taka niezbyt zawoalowana groźba?</p>
			<p class="calibre9">&ndash;	Nie jestem tu, by grozić, lecz by pomagać.</p>
			<p class="calibre9">Przeniosła wzrok w&nbsp;stronę drzwi.</p>
			<p class="calibre9">&ndash;	W&nbsp;takim razie do dzieła&nbsp;&ndash; poradziła.</p>
			<p class="calibre9">Jonasz Bejtar patrzył na nią jeszcze przez chwilę z&nbsp;żalem w&nbsp;oczach, po czym wreszcie obrócił się i&nbsp;wszedł po schodkach. Zapukał i&nbsp;nie musiał czekać długo, aż kuzynka mu otworzy.</p>
			<p class="calibre9">Po krótkiej rozmowie w&nbsp;progu ta na moment zniknęła, a&nbsp;kiedy wróciła, wręczyła mu stary zeszyt. Gocha przyjrzała się kobiecie, podczas gdy ona całkowicie ignorowała dwójkę nieznajomych przy ulicy. Bejtar wymienił z&nbsp;nią kilka słów, objął ją, podziękował, a&nbsp;potem obrócił się w&nbsp;kierunku Fabischa i&nbsp;Rosy.</p>
			<p class="calibre9">Drzwi domu się zamknęły.</p>
			<p class="calibre9">&ndash;	Musicie państwo wybaczyć&nbsp;&ndash; powiedział.&nbsp;&ndash; Ona naprawdę nie lubi gości. Ale zadzwoniłem do niej, kiedy tylko wyjechaliśmy. Znalazła to, o&nbsp;co prosiłem.</p>
			<p class="calibre9">Zszedł po schodkach i&nbsp;podał zeszyt Gośce. Ta wzięła go z&nbsp;pewnym wahaniem, ale kiedy zaczęła kartkować, przekonała się, że jest w&nbsp;nim dokładnie to, czego potrzebowali.</p>
			<p class="calibre9">Trzymający pieczę nad Wodnikiem Stefan Walczak notował w&nbsp;tabelkach imiona i&nbsp;nazwiska gości, liczbę nocy, jakie zarezerwowali, pokoje, w&nbsp;których ich umieszczono, a&nbsp;na końcu oczywiście pełną kwotę, którą zapłacili.</p>
			<p class="calibre9">Rosa szybko znalazła interesujący ją termin. Przeddzień sztormu stulecia.</p>
			<p class="calibre9">Potem przesunęła wzrokiem po nazwiskach.</p>
			<p class="calibre9">Anita Gaberek, Wincent Rojewicz, Salomon Grynberg, Katarzyna Łaba, Janusz Kantyk, Cecylia Kantyk, Beata Drejer, Gerard Edling.</p>
			<p class="calibre9">Obok widniał dopisek o&nbsp;szkoleniu z&nbsp;kinezyki, kilka słów na temat prowadzącego. To, co interesowało jednak Gochę najbardziej, znajdowało się niżej.</p>
			<p class="calibre9">Numery telefonów.</p>
			<p class="calibre9">Wyciągnęła komórkę, a&nbsp;potem sprawdziła, czy ten przypisany Gerardowi zgadza się z&nbsp;tym, który miała w&nbsp;pamięci smartfona. Kiedy to potwierdziła, wiedziała, że ma trop, na który czekała.</p>
			<p class="calibre9">Zaczęła wybierać kolejne numery.</p>
			<p class="calibre9">Ten należący do Wincenta Rojewicza przeszedł już na kogoś innego, co nie było niczym dziwnym. Po śmierci czy zaginięciu abonentów sieci komórkowe nie ustanawiają honorowych numerów, jak robią to kluby sportowe wobec najbardziej zasłużonych zawodników.</p>
			<p class="calibre9">Na drugi ogień poszła Anita Gaberek. Odezwał się także ktoś inny.</p>
			<p class="calibre9">Numer Katarzyny Łaby nie działał.</p>
			<p class="calibre9">Pod tym należącym do Grynberga odebrał on sam, zaskoczony, że dziennikarka zdobyła namiary na jego prywatną komórkę.</p>
			<p class="calibre9">Janusz i&nbsp;Cecylia Kantykowie też musieli mieć nowe, bo osoby, które się zgłosiły, były znacznie młodsze.</p>
			<p class="calibre9">Gocha zaklęła cicho i&nbsp;spojrzała na dwa pozostałe telefony. Smutne memento, nic ponadto.</p>
			<p class="calibre9">Idiotyzmem byłoby dzwonić pod którykolwiek z&nbsp;nich.</p>
			<p class="calibre9">Mimo to wybrała jeden, potem drugi.</p>
			<p class="calibre9">Ze słuchawki doszedł głos, którego się nie spodziewała.</p>
			<h2 class="sigil_not_in_toc">16</h2>
			<p class="miejsce">Wodnik, Krynica Morska</p>
			<p class="styl">Dokumenty wciąż leżały rozłożone na łóżku, teraz jednak jawiły się Edlingowi w&nbsp;znacznie innym świetle. Nie były materiałami na temat uczestników konferencji, lecz niespodziewanym problemem, z&nbsp;którym nie wiedział, jak sobie poradzić.</p>
			<p class="calibre9">Beata czekała na odpowiedź.</p>
			<p class="calibre9">Czekała na jasną deklarację.</p>
			<p class="calibre9">Czy zgromadzone na jego temat materiały były zgodne z&nbsp;prawdą? Czy wzmianka o&nbsp;tym, że czuje coś do swojej podwładnej, była uzasadniona?</p>
			<p class="calibre9">&ndash;	Powinien pan odpowiedzieć&nbsp;&ndash; zauważyła Drejer.</p>
			<p class="calibre9">Głos miała przytomny, osadzony w&nbsp;rzeczywistości. Kłopot Gerarda polegał na tym, że on nie potrafił się w&nbsp;niej utrzymać.</p>
			<p class="calibre9">&ndash;	Powinienem?</p>
			<p class="calibre9">&ndash;	Tak.</p>
			<p class="calibre9">Krótka, zdecydowana, nieznosząca sprzeciwu odpowiedź. Jakby tego było mało, Beata patrzyła na niego w&nbsp;sposób, który potwierdzał, że nie zamierza pozostawić mu żadnego pola manewru.</p>
			<p class="calibre9">&ndash;	Oboje jesteśmy zgodni, że musimy wiedzieć, na ile rzetelną inwigilację ci ludzie prowadzili&nbsp;&ndash; przypomniała.</p>
			<p class="calibre9">&ndash;	Tak, w&nbsp;istocie.</p>
			<p class="calibre9">Beata uniosła brwi.</p>
			<p class="calibre9">&ndash;	Więc?</p>
			<p class="calibre9">&ndash;	W&nbsp;moim przekonaniu na podstawie innych danych udowodnili, że dość długo i&nbsp;skrupulatnie zbierali materiały.</p>
			<p class="calibre9">&ndash;	A&nbsp;w&nbsp;pana przypadku?</p>
			<p class="calibre9">Edling wyprostował się, a&nbsp;potem przeszedł po pokoju. Miał świadomość, że okazuje pewną nerwowość, ale sytuacja zaczynała stawać się podbramkowa i&nbsp;nie sądził, by ukrywanie swojego dyskomfortu miało do czegokolwiek zaprowadzić.</p>
			<p class="calibre9">Stanął przy oknie, tyłem do Drejer.</p>
			<p class="calibre9">&ndash;	W&nbsp;moim przypadku inwigilacja była dość dokładna&nbsp;&ndash; odezwał się.</p>
			<p class="calibre9">&ndash;	Na ile?</p>
			<p class="calibre9">&ndash;	Na tyle, żeby uznać, że mnie śledzili, analizowali moje zachowanie, w&nbsp;dodatku podsłuchiwali rozmowy.</p>
			<p class="calibre9">&ndash;	Jakie rozmowy?</p>
			<p class="calibre9">&ndash;	Które prowadziłem z&nbsp;przyjacielem.</p>
			<p class="calibre9">&ndash;	Na temat…</p>
			<p class="calibre9">Beata urwała, kiedy obrócił się ku niej. Spojrzawszy jej w&nbsp;oczy, zobaczył w&nbsp;nich stanowczo zbyt dużo, by sobie z&nbsp;tym poradzić, więc szybko przeniósł wzrok na drzwi.</p>
			<p class="calibre9">Oboje doskonale wiedzieli, co było tematem podsłuchanych rozmów. A&nbsp;raczej kto nim był.</p>
			<p class="calibre9">Drejer jednak nie potrafiła zrobić kroku, który należało postawić, by oboje przyjęli to do wiadomości. Gerard także nie.</p>
			<p class="calibre9">&ndash;	Wezwijmy Katarzynę Łabę&nbsp;&ndash; zaproponował.&nbsp;&ndash; Trzeba ustalić, co te materiały robiły w&nbsp;jej aucie.</p>
			<p class="calibre9">&ndash;	Tak, oczywiście…</p>
			<p class="calibre9">&ndash;	Pójdę po nią.</p>
			<p class="calibre9">Minął Beatę, odnosząc wrażenie, że jej ręka lekko się uniosła, zupełnie jakby Drejer chciała go zatrzymać. Zwolnił nieco, ale nie na tyle, by cokolwiek to zmieniło. Beata się nie poruszyła, a&nbsp;on wyszedł na korytarz.</p>
			<p class="calibre9">Odetchnął głęboko i&nbsp;od razu skarcił się w&nbsp;duchu za to, do czego nieomal doszło. I&nbsp;tak posunął się za daleko, ale dopóki pewne rzeczy nie zostały wypowiedziane na głos, można było udawać, że nie padły wcale.</p>
			<p class="calibre9">Poprosił Łabę, by dołączyła do nich w&nbsp;jego pokoju, a&nbsp;potem stanął przy drzwiach. Chciał wysłać jasny sygnał, że kryminolożka nie wyjdzie stąd, dopóki jej na to nie pozwolą.</p>
			<p class="calibre9">&ndash;	Czego państwu potrzeba?&nbsp;&ndash; zapytała.</p>
			<p class="calibre9">Drejer podniosła się i&nbsp;wskazała materiały, na których przed momentem się skupiała.</p>
			<p class="calibre9">&ndash;	Mówi to coś pani?</p>
			<p class="calibre9">&ndash;	Zależy.</p>
			<p class="calibre9">&ndash;	Od czego?</p>
			<p class="calibre9">&ndash;	Od tego, co to jest.</p>
			<p class="calibre9">&ndash;	Proszę zerknąć.</p>
			<p class="calibre9">Katarzyna podeszła bliżej, a&nbsp;Edling zamiast przyglądać się jej reakcjom, zogniskował spojrzenie na podwładnej. Nie powinien tego robić. Niepotrzebnie pozwalał się rozkojarzyć czemuś, co nie miało znaczenia.</p>
			<p class="calibre9">Naraz jednak zorientował się, że Beata również na niego patrzy.</p>
			<p class="calibre9">&ndash;	Jezu…&nbsp;&ndash; odezwała się Łaba, wyrywając ich z&nbsp;klinczu.&nbsp;&ndash; Przecież to są… materiały na nas. Jak jakieś teczki.</p>
			<p class="calibre9">Edling postarał się odsunąć od siebie wszystkie emocje.</p>
			<p class="calibre9">&ndash;	Zgadza się&nbsp;&ndash; odparł.&nbsp;&ndash; W&nbsp;dodatku znalezione w&nbsp;schowku pani samochodu.</p>
			<p class="calibre9">Katarzyna Łaba nadal pochylała się nad łóżkiem, wodząc wzrokiem po materiałach. A&nbsp;przynajmniej chciała, by tak to wyglądało, Gerard dostrzegł jednak, że jej głowa jest całkowicie nieruchoma.</p>
			<p class="calibre9">&ndash;	Mało kto porusza jedynie gałkami ocznymi, kiedy się czemuś przygląda&nbsp;&ndash; zauważył.</p>
			<p class="calibre9">&ndash;	Słucham?</p>
			<p class="calibre9">&ndash;	Powinna pani wykonywać lekkie ruchy głową, jeśli chce pani, żebyśmy uwierzyli, że w&nbsp;szoku analizuje pani materiały i&nbsp;nie słyszy tego, co powiedziałem.</p>
			<p class="calibre9">Wyprostowała się, a&nbsp;potem powoli zrobiła to, co chciała odwlec&nbsp;&ndash; odwróciła się do dwójki prokuratorów przyglądających jej się z&nbsp;wyraźnym oskarżeniem w&nbsp;oczach.</p>
			<p class="calibre9">&ndash;	Teraz jest dobry moment na wytłumaczenia&nbsp;&ndash; odezwała się Beata.&nbsp;&ndash; Co to robiło w&nbsp;pani schowku?</p>
			<p class="calibre9">&ndash;	W&nbsp;moim…</p>
			<p class="calibre9">&ndash;	Znaleźliśmy to między innymi dokumentami na temat pani auta.</p>
			<p class="calibre9">Łaba raptownie pokręciła głową, jakby dzięki temu mogła wszystkiemu skutecznie zaprzeczyć.</p>
			<p class="calibre9">&ndash;	To jakiś absurd&nbsp;&ndash; rzuciła.&nbsp;&ndash; Nie miałam z&nbsp;tym nic wspólnego. Widzę to pierwszy raz w&nbsp;życiu.</p>
			<p class="calibre9">&ndash;	Czyli przypadkiem znalazło się w&nbsp;aucie?</p>
			<p class="calibre9">&ndash;	Ktoś musiał to podłożyć. Chyba nie sądzą państwo, że…</p>
			<p class="calibre9">&ndash;	W&nbsp;porządku&nbsp;&ndash; ucięła Drejer.&nbsp;&ndash; Ustalmy więc, kto oprócz pani miał klucze.</p>
			<p class="calibre9">&ndash;	Cóż…</p>
			<p class="calibre9">&ndash;	Rozumiem, że tylko pani?</p>
			<p class="calibre9">&ndash;	Tak, ale…</p>
			<p class="calibre9">&ndash;	Zostawiła je pani gdzieś? Może w&nbsp;kieszeni płaszcza albo w&nbsp;jakimś innym, łatwo dostępnym miejscu?</p>
			<p class="calibre9">&ndash;	Nie, chyba nie. Nie przypominam sobie. Pewnie były w&nbsp;torebce, ale…</p>
			<p class="calibre9">&ndash;	Tak?</p>
			<p class="calibre9">&ndash;	Państwo musieli je mieć, skoro otworzyli mój samochód. To państwo lepiej wiedzą, gdzie się znajdowały.</p>
			<p class="calibre9">Dobra odpowiedź, uznał w&nbsp;duchu Edling. Sensownym posunięciem z&nbsp;jej strony było też oskarżycielskie spojrzenie, które im posłała. Jednocześnie nie zdecydowała się na bardziej dobitną reakcję, zapewne by nie antagonizować dwójki śledczych.</p>
			<p class="calibre9">&ndash;	A&nbsp;wcześniej?&nbsp;&ndash; spytała Beata.&nbsp;&ndash; Zostawiała pani gdzieś torebkę?</p>
			<p class="calibre9">&ndash;	Nie wydaje mi się.</p>
			<p class="calibre9">&ndash;	Spuszczała ją pani z&nbsp;oka na dłużej?</p>
			<p class="calibre9">&ndash;	Nie wiem. Naprawdę trudno powiedzieć.</p>
			<p class="calibre9">&ndash;	Nosi pani kluczyk luzem czy spięty z&nbsp;innymi?</p>
			<p class="calibre9">Wyglądała, jakby miała zamiar rzucić kolejną uwagę na temat tego, że powinni już to doskonale wiedzieć.</p>
			<p class="calibre9">&ndash;	Spięty z&nbsp;innymi.</p>
			<p class="calibre9">&ndash;	Dużo ich jest?</p>
			<p class="calibre9">&ndash;	Tak, to spory pęk, mam tam…</p>
			<p class="calibre9">&ndash;	Więc trudniej byłoby go niespostrzeżenie wyciągnąć, istniałoby ryzyko, że by pani usłyszała.</p>
			<p class="calibre9">Drejer kontynuowała jeszcze przez chwilę, stopniowo podprowadzając kobietę pod ścianę. Gdy uznała, że ta nie ma już gdzie uciekać, zabrała się do właściwej roboty.</p>
			<p class="calibre9">&ndash;	Widziano panią w&nbsp;samochodzie, grzebiącą w&nbsp;schowku&nbsp;&ndash; oznajmiła.</p>
			<p class="calibre9">&ndash;	Co takiego?</p>
			<p class="calibre9">&ndash;	Zaprzecza pani?</p>
			<p class="calibre9">&ndash;	Kto mnie widział?</p>
			<p class="calibre9">&ndash;	To teraz nieistotne&nbsp;&ndash; włączył się Edling.&nbsp;&ndash; Może pani wyjaśnić, dlaczego podczas gdy inni sprawdzali teren, podejrzewając, że rozległy się strzały, pani przeszukiwała schowek?</p>
			<p class="calibre9">&ndash;	Jezus Maria, wy poważnie…</p>
			<p class="calibre9">&ndash;	Nie sądzę, by nawet on w&nbsp;tej sytuacji potrafił pomóc.</p>
			<p class="calibre9">Katarzyna zaczęła skubać dolną wargę, a&nbsp;jemu przeszło przez myśl, że musi dopiero zaczynać przygodę z&nbsp;mową ciała. Chyba że robiła to, by go zmylić. Na tym etapie właściwie wszystko było możliwe.</p>
			<p class="calibre9">&ndash;	Co pani robiła w&nbsp;samochodzie?&nbsp;&ndash; powtórzył Gerard.</p>
			<p class="calibre9">&ndash;	Szukałam paczki fajek.</p>
			<p class="calibre9">&ndash;	Doprawdy?</p>
			<p class="calibre9">&ndash;	Tak&nbsp;&ndash; odparła nieco ostrzej.&nbsp;&ndash; Rzuciłam jakiś czas temu, ale mój partner nie. Korzystamy z&nbsp;tego samego auta, więc miałam nadzieję, że coś znajdę.</p>
			<p class="calibre9">Powiodła po nich wzrokiem, próbując ustalić, które z&nbsp;nich było skłonniejsze jej zaufać.</p>
			<p class="calibre9">&ndash;	Nie palę dopiero od dwóch tygodni&nbsp;&ndash; powiedziała.&nbsp;&ndash; Przy tym wszystkim, co się działo, po prostu musiałam…</p>
			<p class="calibre9">&ndash;	Nie lepiej było spytać kogoś, czy ma papierosy?&nbsp;&ndash; podsunął Gerard.</p>
			<p class="calibre9">Szybko uznała, że u&nbsp;niego nie ma szans, i&nbsp;skupiła się na Drejer. Nie dziwiło go to. Zazwyczaj kiedy razem przesłuchiwali podejrzanego, ten właśnie w&nbsp;Beacie upatrywał nadziei na wyjście cało z&nbsp;opresji.</p>
			<p class="calibre9">&ndash;	Nie zauważyłam, żeby ktokolwiek palił.</p>
			<p class="calibre9">&ndash;	Mimo wszystko łatwiej było zapytać&nbsp;&ndash; zauważył Edling.&nbsp;&ndash; Pytała pani?</p>
			<p class="calibre9">&ndash;	Nie.</p>
			<p class="calibre9">&ndash;	W&nbsp;porządku. Zatem poszła pani do samochodu, sprawdziła schowek, nie znalazła papierosów, a&nbsp;potem…</p>
			<p class="calibre9">&ndash;	Skąd pan wie, że nie znalazłam?</p>
			<p class="calibre9">Zachowywała nieco zbyt dużą czujność, nieco zbyt bardzo zależało jej na tym, by wersja brzmiała wiarygodnie. Niewiele to jednak mówiło&nbsp;&ndash; z&nbsp;jednej strony mogło świadczyć, że starannie buduje kłamstwo, z&nbsp;drugiej, że obawia się niesłusznego oskarżenia.</p>
			<p class="calibre9">&ndash;	Nie wyczułem od pani zapachu nikotyny&nbsp;&ndash; odparł.</p>
			<p class="calibre9">&ndash;	Mogłam wziąć gumę.</p>
			<p class="calibre9">&ndash;	Fakt&nbsp;&ndash; przyznał.&nbsp;&ndash; Więc potem wróciła pani do reszty grupy, zgadza się?</p>
			<p class="calibre9">&ndash;	Tak.</p>
			<p class="calibre9">&ndash;	I&nbsp;kontynuowała pani wraz z&nbsp;pozostałymi sprawdzanie terenu?</p>
			<p class="calibre9">&ndash;	Zgadza się.</p>
			<p class="calibre9">&ndash;	Nie powiedziała pani nikomu o&nbsp;tym, co znalazła w&nbsp;schowku?</p>
			<p class="calibre9">Łaba ledwo zauważalnie zmrużyła oczy, jakby realnie zastanawiała się, czy rozmówca nie prowadzi jej na minę. Zawahała się przed udzieleniem odpowiedzi.</p>
			<p class="calibre9">&ndash;	Jeśli chodzi panu o&nbsp;to, czy w&nbsp;ogóle zobaczyłam te materiały, odpowiedź brzmi: nie. Nie miałam powodu, żeby tam grzebać.</p>
			<p class="calibre9">&ndash;	Znajdowały się na wierzchu&nbsp;&ndash; skłamał.</p>
			<p class="calibre9">Katarzyna nie dała po sobie poznać, by wiedziała, że było inaczej.</p>
			<p class="calibre9">&ndash;	Nie interesowały mnie żadne papiery.</p>
			<p class="calibre9">&ndash;	I&nbsp;nie wzbudziło pani podejrzliwości, że jakieś leżą tam luzem?</p>
			<p class="calibre9">&ndash;	Nie. Raczej tam nie zaglądam.</p>
			<p class="calibre9">Skinął głową bez przekonania, ale nijak na to nie zareagowała. Jej reakcje wydawały się szczere i&nbsp;nieudawane, zdradzały jedynie nerwowość, nic ponadto. Nie znał jej jednak, nie miał zbudowanej siatki jej zwyczajnych zachowań, którą mógłby przyłożyć do tych, które się w&nbsp;normie nie mieściły.</p>
			<p class="calibre9">Katarzyna wskazała wzrokiem materiały.</p>
			<p class="calibre9">&ndash;	Gdyby to było moje, to chyba bym tam nie figurowała, prawda?&nbsp;&ndash; rzuciła.</p>
			<p class="calibre9">&ndash;	Jeśli zamierzałaby pani odsunąć od siebie podejrzenia, to wprost przeciwnie.</p>
			<p class="calibre9">&ndash;	Aha. Czyli umieściłam tam rzeczy o&nbsp;sobie, bo wiedziałam, że ktoś to znajdzie i&nbsp;mnie przyciśnie.</p>
			<p class="calibre9">&ndash;	Nie można tego wykluczyć.</p>
			<p class="calibre9">&ndash;	Tak samo jak tego, że ktoś mi to podrzucił.</p>
			<p class="calibre9">&ndash;	Kto?</p>
			<p class="calibre9">&ndash;	Nie wiem&nbsp;&ndash; odparła ostro.&nbsp;&ndash; Może ten, kto wam o&nbsp;tym doniósł? Może wy sami? Cholera wie, co tu się dzieje.</p>
			<p class="calibre9">I cholera będzie wiedziała dopóty, dopóki pogoda nie odpuści, uznał w&nbsp;duchu Gerard. Potrzebowali tutaj całej ekipy śledczych, a&nbsp;przede wszystkim techników kryminalistyki i&nbsp;medyków sądowych do oględzin ciała. Kiedy tylko pogoda się poprawi, ściągnie ich czym prędzej, zgłosi wszystko, zaalarmuje nawet tych, których formalnie nie trzeba.</p>
			<p class="calibre9">&ndash;	Coś jeszcze?&nbsp;&ndash; spytała Łaba.</p>
			<p class="calibre9">&ndash;	Nie&nbsp;&ndash; odparł Edling, zanim Drejer zdążyła się odezwać.</p>
			<p class="calibre9">Katarzyna skinęła głową z&nbsp;irytacją, a&nbsp;potem odwróciła się i&nbsp;ruszyła w&nbsp;stronę drzwi. Zawahała się jednak, nim chwyciła za klamkę.</p>
			<p class="calibre9">&ndash;	Moim zdaniem popełniają państwo błąd&nbsp;&ndash; rzuciła na odchodnym.</p>
			<p class="calibre9">&ndash;	W&nbsp;jakim sensie?</p>
			<p class="calibre9">&ndash;	Podchodząc do tego pod kątem kryminologicznym.</p>
			<p class="calibre9">Obejrzała się przez ramię i&nbsp;posłała Gerardowi krótkie spojrzenie.</p>
			<p class="calibre9">&ndash;	Nie tędy droga&nbsp;&ndash; dodała.</p>
			<p class="calibre9">&ndash;	Którędy zatem?</p>
			<p class="calibre9">&ndash;	Sprawa jest kryminologicznie zbyt skomplikowana, tkwi w&nbsp;niej zbyt wiele znaków zapytania i&nbsp;niejasności. Nie da się jej rozwiązać poprzez analizę motywacji potencjalnych sprawców ani sprofilowanie tego, który rzeczywiście dopuścił się zabójstwa.</p>
			<p class="calibre9">Edling milczał, a&nbsp;Katarzyna powiodła wzrokiem po pokoju.</p>
			<p class="calibre9">&ndash;	Zrobiło to któreś z&nbsp;nas, prawda?&nbsp;&ndash; zapytała.</p>
			<p class="calibre9">&ndash;	Tak podpowiada logika.</p>
			<p class="calibre9">&ndash;	W&nbsp;takim razie mowa o&nbsp;ludziach, którzy doskonale wiedzą, jak ukryć prawdziwe motywacje, zamącić obraz sprawy i… cóż, którzy po prostu kryminologię mają w&nbsp;małym palcu.</p>
			<p class="calibre9">&ndash;	Na czele z&nbsp;panią&nbsp;&ndash; zauważyła Beata.</p>
			<p class="calibre9">Łaba uśmiechnęła się w&nbsp;sposób, który nie zdradzał choćby minimalnej radości.</p>
			<p class="calibre9">&ndash;	Owszem, na czele ze mną&nbsp;&ndash; przyznała.&nbsp;&ndash; I&nbsp;jeśli kryminolog mówi wam, że to błędna droga do celu, może powinniście posłuchać.</p>
			<p class="calibre9">Otworzyła drzwi i&nbsp;chciała wyjść na zewnątrz, Gerard jednak w&nbsp;porę zatrzymał ją pytaniem.</p>
			<p class="calibre9">&ndash;	Więc jaką drogę pani proponuje?</p>
			<p class="calibre9">&ndash;	Kryminalistyczną.</p>
			<p class="calibre9">&ndash;	Tak po prostu?</p>
			<p class="calibre9">&ndash;	Niech pan się zastanowi.</p>
			<p class="calibre9">&ndash;	Nieustannie to robię.</p>
			<p class="calibre9">Przez twarz Katarzyny znów przemknął smętny uśmiech.</p>
			<p class="calibre9">&ndash;	Ale trzyma się pan tego, co zawsze: analizowania ludzi, ich pobudek, ich konstruktu psychicznego oraz możliwości popełnienia przez nich zbrodni&nbsp;&ndash; zauważyła.&nbsp;&ndash; A&nbsp;zabójca doskonale o&nbsp;tym wie. I&nbsp;przygotował się na to.</p>
			<p class="calibre9">Wyszła na korytarz, ale jeszcze raz obejrzała się przez ramię.</p>
			<p class="calibre9">&ndash;	Nie znajdą państwo odpowiedzi na pytanie „dlaczego?”&nbsp;&ndash; powiedziała, a&nbsp;potem się oddaliła.</p>
			<p class="calibre9">Wątpliwości, z&nbsp;którymi zostawiła Edlinga, szybko zaczęły się rozrastać. Nie patrzył na tę sprawę od tej strony. Nie zakładał, że działając tak, jak działał zawsze, być może w&nbsp;istocie robi to, czego zabójca sobie życzy.</p>
			<p class="calibre9">Ale fakt faktem, wśród uczestników konferencji nie było ani jednego kryminalistyka.</p>
			<p class="calibre9">Nikogo, kto mógłby zrozumieć, w&nbsp;jaki sposób popełniono to pozornie niemożliwe morderstwo.</p>
			<p class="calibre9">Nikogo, kto odgadłby, jakim sposobem doszło do niego w&nbsp;zamkniętym pokoju.</p>
			<p class="calibre9">Gerard Edling przysiadł na łóżku, nic nie robiąc sobie z&nbsp;tego, że tym samym gniecie materiały. One także były jedynie zmyłką. Fałszywym tropem, który miał sprawić, że zaczną iść tropem kryminologicznym.</p>
			<p class="calibre9">&ndash;	Panie prokuratorze?</p>
			<p class="calibre9">Dopiero teraz zorientował się, że Beata już wcześniej o&nbsp;coś pytała. Wskazała na kartki, które pogniótł, ale on zbył to machnięciem ręki.</p>
			<p class="calibre9">Zastanawiał się nad tym, jak wejść do pokoju, popełnić w&nbsp;nim zbrodnię, pozbyć się narzędzia zbrodni, a&nbsp;następnie opuścić go tak, by wszystko było zamknięte od wewnątrz.</p>
			<p class="calibre9">W końcu uznał, że to niemożliwe.</p>
			<p class="calibre9">I dopiero wówczas zrozumiał, że właśnie w&nbsp;tej konkluzji kryje się odpowiedź.</p>
			<h2 class="sigil_not_in_toc">17</h2>
			<p class="miejsce">ul. Górników, Krynica Morska</p>
			<p class="styl">Telefon, który Gocha trzymała w&nbsp;ręce, nagle wydał się czymś obcym, pochodzącym nie z&nbsp;tego świata. Zupełnie jak głos, który rozległ się w&nbsp;słuchawce.</p>
			<p class="calibre9">W pierwszej chwili nie była pewna, czy dobrze go rozpoznała, potem nagle się ocknęła. Gorączkowo rzuciła coś w&nbsp;odpowiedzi, po czym z&nbsp;jej ust wyrwała się kawalkada pytań.</p>
			<p class="calibre9">Zapadła cisza, po której nastąpił sygnał przerywanego połączenia.</p>
			<p class="calibre9">Wydawało jej się, że minęła sekunda, może dwie, nim znów wybrała numer. Tym razem jednak usłyszała tylko wypowiadaną mechanicznym głosem informację o&nbsp;tym, że abonent jest czasowo niedostępny.</p>
			<p class="calibre9">&ndash;	Co się stało?&nbsp;&ndash; spytał Kacper.</p>
			<p class="calibre9">Zorientowała się, że machinalnie odeszła kilka metrów od auta, zupełnie jakby obawiała się, że ktoś wyrwie jej telefon, odbierze jej to, co właśnie otrzymała.</p>
			<p class="calibre9">&ndash;	Pani redaktor?&nbsp;&ndash; odezwał się Bejtar.</p>
			<p class="calibre9">Stał obok Fabischa, patrzył na nią z&nbsp;równie dużą dezorientacją jak prokurator. Rosa nie wiedziała, co powiedzieć, jak się zachować ani co myśleć. To, co właśnie się wydarzyło, nie miało racji bytu.</p>
			<p class="calibre9">&ndash;	Zostały mi dwa numery&nbsp;&ndash; powiedziała.</p>
			<p class="calibre9">&ndash;	To znaczy?&nbsp;&ndash; spytał Kacper.</p>
			<p class="calibre9">&ndash;	Gerarda i&nbsp;Beaty Drejer.</p>
			<p class="calibre9">&ndash;	I?</p>
			<p class="calibre9">&ndash;	Wybrałam ten pierwszy.</p>
			<p class="calibre9">Fabisch zmrużył lekko oczy, a&nbsp;potem zerknął niepewnie na Jonasza.</p>
			<p class="calibre9">&ndash;	Brak sygnału&nbsp;&ndash; dodała nieobecnym tonem Gośka.&nbsp;&ndash; Jakby miał po prostu wyłączoną komórkę. Ale potem zadzwoniłam pod drugi…</p>
			<p class="calibre9">Potrząsnęła głową, przeczesała nerwowo włosy dłonią.</p>
			<p class="calibre9">&ndash;	To nie ma sensu&nbsp;&ndash; rzuciła.</p>
			<p class="calibre9">&ndash;	Ale co?</p>
			<p class="calibre9">&ndash;	Usłyszałam kobiecy głos. Wydaje mi się, że należący do niej.</p>
			<p class="calibre9">&ndash;	Do Beaty Drejer? Jesteś pewna?</p>
			<p class="calibre9">&ndash;	Nie&nbsp;&ndash; przyznała Rosa.&nbsp;&ndash; Nie na sto procent. Oglądałam jej konferencję prasową sprzed lat, kiedy ona i&nbsp;Gero ścigali Kompozytora. Do tego jakiś krótki wywiad, to wszystko. Nie mogę mieć pewności, że…</p>
			<p class="calibre9">Urwała, orientując się, jak absurdalne byłoby założenie, że głos rzeczywiście należy do Drejer. Od razu by je odrzuciła, gdyby nie słowa, które usłyszała. Słowa, które odnosiły się do tego, co tu i&nbsp;teraz.</p>
			<p class="calibre9">&ndash;	Może to jakieś nagranie?&nbsp;&ndash; odezwał się Fabisch.&nbsp;&ndash; I&nbsp;wciąż jest na poczcie głosowej?</p>
			<p class="calibre9">&ndash;	Przez tyle lat?</p>
			<p class="calibre9">&ndash;	Numer dawno powinien zostać wygaszony&nbsp;&ndash; włączył się Bejtar.&nbsp;&ndash; Wraz z&nbsp;ustaniem świadczenia usług abonentowi.</p>
			<p class="calibre9">&ndash;	No tak&nbsp;&ndash; przyznał Kacper.</p>
			<p class="calibre9">Obaj patrzyli na nią w&nbsp;dokładnie ten sam sposób, wyczekując sensownych odpowiedzi. Problem w&nbsp;tym, że nie mogła ich udzielić.</p>
			<p class="calibre9">&ndash;	Ale to, co ta kobieta powiedziała, dotyczyło sprawy&nbsp;&ndash; rzuciła.</p>
			<p class="calibre9">&ndash;	A&nbsp;co powiedziała?&nbsp;&ndash; spytał Jonasz.</p>
			<p class="calibre9">Gocha miała trudności z&nbsp;powtórzeniem tych słów. Chciała im zaprzeczyć, zanegować całą ich rację bytu, złożyć to na karb przesłyszenia się albo urojeń. Koniec końców musiała jednak zmierzyć się z&nbsp;tym, co usłyszała.</p>
			<p class="calibre9">&ndash;	„Przestań go szukać”&nbsp;&ndash; odezwała się wreszcie.</p>
			<p class="calibre9">&ndash;	Co?&nbsp;&ndash; wypalił Fabisch.</p>
			<p class="calibre9">&ndash;	Po tym połączenie zostało przerwane. A&nbsp;jak zadzwoniłam jeszcze raz, rozległ się komunikat o&nbsp;niedostępności abonenta.</p>
			<p class="calibre9">&ndash;	Okej, to jakiś absurd&nbsp;&ndash; odparł Kacper.&nbsp;&ndash; Przede wszystkim Bejtar ma rację, ten numer zostałby wyłączony lata temu, gdyby nikt go nie opłacał.</p>
			<p class="calibre9">Gośka potwierdziła cichym mruknięciem.</p>
			<p class="calibre9">&ndash;	Nikt nie miałby żadnego celu, żeby to robić. Absolutnie żadnego.</p>
			<p class="calibre9">&ndash;	Wiem.</p>
			<p class="calibre9">&ndash;	Nawet jeśli przyjmiemy najbardziej dziwaczne scenariusze, to po prostu niemożliwe.</p>
			<p class="calibre9">&ndash;	Wiem o&nbsp;tym&nbsp;&ndash; powtórzyła.&nbsp;&ndash; A&nbsp;mimo to numer należy do kogoś, kto ewidentnie ma związek ze sprawą.</p>
			<p class="calibre9">Fabisch rozejrzał się gorączkowo, potem wsunął ręce do kieszeni, jakby dzięki temu mógł ukryć swoje roztargnienie. Skupił wzrok na Bejtarze&nbsp;&ndash; nieco za długo, by umknęło to uwadze Kabalisty.</p>
			<p class="calibre9">&ndash;	Jeśli mnie pan o&nbsp;coś podejrzewa, proszę śmiało mówić&nbsp;&ndash; rzucił Jonasz.</p>
			<p class="calibre9">&ndash;	Chyba nawet nie muszę.</p>
			<p class="calibre9">&ndash;	Zawsze lepiej to zrobić niż zostawiać niedomówienia.</p>
			<p class="calibre9">&ndash;	W&nbsp;porządku&nbsp;&ndash; odparł Kacper.&nbsp;&ndash; Na moje oko ewidentnie to pan wszystkim steruje.</p>
			<p class="calibre9">&ndash;	W&nbsp;jaki sposób?</p>
			<p class="calibre9">&ndash;	Dobre pytanie.</p>
			<p class="calibre9">&ndash;	Na które niebawem znajdziemy odpowiedź&nbsp;&ndash; włączyła się Gocha.</p>
			<p class="calibre9">Bejtar nie patrzył na nią, znów skupiając się na Fabischu, jakby to w&nbsp;nim upatrywał furtki do tego, co zamierzał osiągnąć.</p>
			<p class="calibre9">&ndash;	Żeby pański zarzut miał sens, musielibyśmy założyć, że wiele lat temu, po śmierci Beaty Drejer, to ja zacząłem opłacać jej abonament&nbsp;&ndash; podjął.&nbsp;&ndash; A&nbsp;zatem, że ją znałem. Że miałem dostęp do jej danych. Że w&nbsp;ogóle istniał jakiś powód, dla którego miałbym przez tak długi czas trzymać ten numer. W&nbsp;konsekwencji, że znałem Gerarda Edlinga, bo przyświecałaby mi zapewne jakaś motywacja związana właśnie z&nbsp;nim, czy tak?</p>
			<p class="calibre9">Kacper nie podniósł rzuconej rękawicy.</p>
			<p class="calibre9">&ndash;	Muszę pana rozczarować&nbsp;&ndash; dodał Jonasz.&nbsp;&ndash; Nie zrobiłem żadnej z&nbsp;tych rzeczy, bo nawet nie słyszałem wówczas o&nbsp;prokuratorze Edlingu. I&nbsp;nie poznałem go. Po raz pierwszy miałem z&nbsp;nim styczność, kiedy poszukiwał Laury Nowosielskiej.</p>
			<p class="calibre9">&ndash;	Bzdura&nbsp;&ndash; włączyła się Gośka.&nbsp;&ndash; Przyglądałeś mu się dużo wcześniej.</p>
			<p class="calibre9">&ndash;	Z&nbsp;zawodowej ciekawości, owszem. Ale nie mieliśmy nigdy kontaktu.</p>
			<p class="calibre9">&ndash;	Więc przypadkiem dwadzieścia lat temu był u&nbsp;pana w&nbsp;pensjonacie?&nbsp;&ndash; zapytał Fabisch.</p>
			<p class="calibre9">Bejtar w&nbsp;końcu oderwał od niego wzrok i&nbsp;skupił się na Rosie.</p>
			<p class="calibre9">&ndash;	Nic nie dzieje się przypadkiem.</p>
			<p class="calibre9">&ndash;	Aha.</p>
			<p class="calibre9">&ndash;	Istnieją nici łączące nas wszystkich&nbsp;&ndash; dorzucił.&nbsp;&ndash; Choć niewiele osób jest zdolnych je wychwycić.</p>
			<p class="calibre9">&ndash;	Skończ pierdolić.</p>
			<p class="calibre9">Jeśli Jonasz jakkolwiek się denerwował, nie dawał tego po sobie poznać. Wciąż patrzył na Gośkę z&nbsp;całkowitym spokojem.</p>
			<p class="calibre9">&ndash;	Pani redaktor, proszę się zastanowić&nbsp;&ndash; odparł.&nbsp;&ndash; Gdybym miał kiedykolwiek wcześniej styczność z&nbsp;Gerardem Edlingiem, czy sam by pani o&nbsp;tym nie powiedział?</p>
			<p class="calibre9">Gocha zripostowała milczeniem.</p>
			<p class="calibre9">&ndash;	Jeśli byłbym w&nbsp;Wodniku w&nbsp;dwa tysiące szóstym roku, czy pan prokurator naprawdę by się o&nbsp;tym nawet nie zająknął?</p>
			<p class="calibre9">Rosa nadal się nie odzywała.</p>
			<p class="calibre9">&ndash;	Proszę odpowiedzieć.</p>
			<p class="calibre9">&ndash;	Możesz sobie prosić do woli&nbsp;&ndash; rzuciła.&nbsp;&ndash; Nie mam zamiaru bawić się w&nbsp;te gierki.</p>
			<p class="calibre9">&ndash;	Zapewniam, że to nie są gierki.</p>
			<p class="calibre9">Wskazał wzrokiem komórkę, którą trzymała w&nbsp;dłoni, jakby nadal miała nadzieję, że uda jej się nawiązać kontakt z&nbsp;tamtą kobietą.</p>
			<p class="calibre9">&ndash;	Doświadczyła pani czegoś, co wymyka się racjonalizmowi.</p>
			<p class="calibre9">Gocha parsknęła.</p>
			<p class="calibre9">&ndash;	Aaa, czyli to był telefon z&nbsp;zaświatów? Dobra rada prosto od ducha Beaty Drejer?</p>
			<p class="calibre9">&ndash;	Wiele jest na tym świecie rzeczy, na które trzeba się otworzyć, zanim spróbuje się je zrozumieć.</p>
			<p class="calibre9">Mimowolnie zaczęła się zastanawiać nad tym, co stałoby się, gdyby uczyniła zadość głośnemu wołaniu, które nie chciało w&nbsp;niej ucichnąć. Jak ten kutas by zareagował?</p>
			<p class="calibre9">&ndash;	Zastanawia się pani nad czymś.</p>
			<p class="calibre9">&ndash;	Owszem.</p>
			<p class="calibre9">&ndash;	Nad czym?</p>
			<p class="calibre9">&ndash;	Nad tym, co się stanie, jeśli ci przypierdolę.</p>
			<p class="calibre9">Jonasz Bejtar uniósł brwi, a&nbsp;potem lekko się uśmiechnął.</p>
			<p class="calibre9">&ndash;	Potrafi pani zaskoczyć&nbsp;&ndash; przyznał.&nbsp;&ndash; Ale nawet gdybym był gotowy, zaręczam, że bym nie oddał.</p>
			<p class="calibre9">&ndash;	W&nbsp;takim razie może spróbuję.</p>
			<p class="calibre9">Rozłożył ręce, ale zamiast trwać w&nbsp;tej pozycji, szybko wrócił do poprzedniej. Wyglądało to na autentyczny gest bezsilności, nie chęć sprowokowania kogokolwiek.</p>
			<p class="calibre9">&ndash;	Jeśli to Drejer z&nbsp;zaświatów, skomplikowałoby ci to chyba sprawę&nbsp;&ndash; zauważyła.</p>
			<p class="calibre9">&ndash;	W&nbsp;jakim sensie?</p>
			<p class="calibre9">&ndash;	Kiedy ostatnio się widzieliśmy, twierdziłeś, że żyje. A&nbsp;nawet, że woła Edlinga, prosi go o&nbsp;pomoc.</p>
			<p class="calibre9">&ndash;	Tak było.</p>
			<p class="calibre9">&ndash;	Więc teraz jednak jest z&nbsp;powrotem kaput?</p>
			<p class="calibre9">Bejtar potarł czoło i&nbsp;spojrzał na nią spomiędzy palców.</p>
			<p class="calibre9">&ndash;	Powinna pani wiedzieć o&nbsp;jednej rzeczy&nbsp;&ndash; odparł.&nbsp;&ndash; Nie wszystko rozumiem. To, co się dzieje, niejednokrotnie mnie przerasta. Zresztą nie tylko mnie, bo nie jesteśmy jeszcze jako gatunek na poziomie rozwoju, który pozwalałby ogarnąć umysłem wszystkie tajemnice wszechświata.</p>
			<p class="calibre9">&ndash;	Ehe.</p>
			<p class="calibre9">&ndash;	Nie wiem, skąd przemawiają do mnie dusze&nbsp;&ndash; ciągnął.&nbsp;&ndash; Mogą znajdować się w&nbsp;naszym świecie, mogą pochodzić z&nbsp;wyższego. Nie mam sposobu, żeby to jednoznacznie przesądzić.</p>
			<p class="calibre9">&ndash;	Dobra&nbsp;&ndash; rzuciła Rosa.&nbsp;&ndash; Czyli może to był telefon z&nbsp;zaświatów, może nie.</p>
			<p class="calibre9">&ndash;	Wszystko jest możliwe. Trzeba tylko otworzyć umysł na taką ewentualność.</p>
			<p class="calibre9">&ndash;	Ja otworzę go na nieco inną.</p>
			<p class="calibre9">Bejtar skrzywił się lekko, przywodząc na myśl rodzica, który mimo najlepszych starań poniósł kolejne fiasko wychowawcze.</p>
			<p class="calibre9">&ndash;	Te zapiski od twojej rzekomej kuzynki pochodzą nie z&nbsp;dwa tysiące szóstego, ale z&nbsp;dwa tysiące dwudziestego szóstego roku&nbsp;&ndash; stwierdziła.&nbsp;&ndash; Numer telefonu, który umieściłeś przy Beacie Drejer, nie ma z&nbsp;jej prawdziwym nic wspólnego. Zarejestrowałeś go stosunkowo niedawno.</p>
			<p class="calibre9">Jonasz wciąż zdradzał po sobie jedynie rozczarowanie.</p>
			<p class="calibre9">&ndash;	Sprytnie&nbsp;&ndash; kontynuowała Gośka.&nbsp;&ndash; Szczególnie że zeszyt wygląda na nadgryziony zębem czasu. Może rzeczywiście pochodzi z&nbsp;okresu, kiedy Wodnik jeszcze działał, a&nbsp;może kupiłeś na Allegro jakiś stary, nikomu niepotrzebny.</p>
			<p class="calibre9">Zrobiła pauzę, ale znów nie doczekała się odpowiedzi.</p>
			<p class="calibre9">&ndash;	Zakładam, że znalazłeś też kogoś o&nbsp;podobnym głosie do Drejer&nbsp;&ndash; kontynuowała.&nbsp;&ndash; Nie musiał być przesadnie zbliżony, przecież słyszałam ją raptem kilkakrotnie. A&nbsp;skoro zadbałeś o&nbsp;to, by nagranie się wyłączyło po pierwszym przesłuchaniu, pozbawiłeś mnie sposobu, żeby je przeanalizować.</p>
			<p class="calibre9">&ndash;	Ciekawa koncepcja.</p>
			<p class="calibre9">&ndash;	Mogłeś oczywiście wrzucić parę próbek głosu Drejer do jakiejś AI, która wygenerowała tę krótką wypowiedź.</p>
			<p class="calibre9">&ndash;	I&nbsp;w&nbsp;jakim celu miałbym to robić?</p>
			<p class="calibre9">&ndash;	Kolejne dobre pytanie, na które równie szybko znajdziemy odpowiedź&nbsp;&ndash; zapewniła, zbliżając się do niego.&nbsp;&ndash; A&nbsp;teraz pozwól, że postawię kropkę nad i.</p>
			<p class="calibre9">Podniosła telefon, po czym zadzwoniła do Wiesława Ubertowskiego. Wieloletni szef opolskiej prokuratury i&nbsp;przełożony Beaty Drejer z&nbsp;pewnością miał jeszcze jej numer. Mało kto usuwał je z&nbsp;komórki, jeśli nie miał ku temu dobrego powodu&nbsp;&ndash; Gocha sama nosiła w&nbsp;pamięci telefonu przynajmniej kilkadziesiąt domowych numerów sprzed lat.</p>
			<p class="calibre9">Przywitała Ubertowskiego, a&nbsp;potem zapytała, czy ma jeszcze to, na czym jej zależało.</p>
			<p class="calibre9">&ndash;	Cholera, nie wiem&nbsp;&ndash; powiedział.&nbsp;&ndash; Ale możliwe. Poczeka pani chwilę?</p>
			<p class="calibre9">&ndash;	Oczywiście&nbsp;&ndash; odparła Rosa, patrząc Bejtarowi prosto w&nbsp;oczy.</p>
			<p class="calibre9">Rozmówca potrzebował czasu, by przełączyć się z&nbsp;rozmowy na pulpit, a&nbsp;potem znaleźć odpowiedni wpis w&nbsp;książce telefonicznej. Zamiast po prostu go odczytać, zapisał go na kartce, a&nbsp;potem przywrócił połączenie.</p>
			<p class="calibre9">&ndash;	Jest tam pani?</p>
			<p class="calibre9">&ndash;	Tak.</p>
			<p class="calibre9">&ndash;	Dyktuję.</p>
			<p class="calibre9">Zaczął podawać numer, a&nbsp;Gocha na bieżąco porównywała go z&nbsp;tym, który znalazł się w&nbsp;zeszycie.</p>
			<p class="calibre9">Były identyczne.</p>
			<h2 class="sigil_not_in_toc">18</h2>
			<p class="miejsce">Wodnik, Krynica Morska</p>
			<p class="styl">Gdyby nie kryminolożka, Gerard z&nbsp;pewnością nadal szedłby drogą prowadzącą donikąd. Dzięki niej zrozumiał jednak, że przeciwnik, z&nbsp;którym się mierzy, od początku zmuszał go do grania na jego warunkach.</p>
			<p class="calibre9">Należało wreszcie to zmienić.</p>
			<p class="calibre9">&ndash;	Panie prokuratorze?&nbsp;&ndash; upomniała się o&nbsp;uwagę Beata.</p>
			<p class="calibre9">Spojrzał na nią i&nbsp;przeszło mu przez myśl, że po tym, co między nimi prawie miało miejsce, trzymanie tego formalnego dystansu z&nbsp;panem i&nbsp;panią coraz mniej przystaje do rzeczywistości. Czasem to, co się nie wydarzyło, ma większe znaczenie niż to, do czego doszło.</p>
			<p class="calibre9">Gorzka myśl, ale niedająca o&nbsp;sobie zapomnieć.</p>
			<p class="calibre9">&ndash;	Popełniliśmy błąd&nbsp;&ndash; odezwał się.</p>
			<p class="calibre9">&ndash;	To znaczy?</p>
			<p class="calibre9">&ndash;	Katarzyna Łaba ma całkowitą rację.</p>
			<p class="calibre9">Drejer stała blisko, stanowczo za blisko. Musiała podejść, kiedy on był zanurzony w&nbsp;swoich rozważaniach, i&nbsp;to przegapił. Teraz chciał dać krok do tyłu, ale ciało się buntowało.</p>
			<p class="calibre9">&ndash;	Musimy porzucić kryminologię i&nbsp;przeanalizować to wyłącznie pod kątem kryminalistycznym.</p>
			<p class="calibre9">Beata uniosła brwi, a&nbsp;on nie potrafił oderwać wzroku od jej oczu. Czuł wyraźne perfumy, szampon do włosów, nawet zapach mydła. Stali za blisko, stanowczo za blisko.</p>
			<p class="calibre9">&ndash;	Co ma pan na myśli?</p>
			<p class="calibre9">Nabierz dystansu, odsuń się od niej, mówił sobie w&nbsp;duchu. Głos był jednak nie jego, obcy, zdradliwy. Ten, który wydawał się autentyczny i&nbsp;lojalny, próbował nakłonić go do czegoś innego.</p>
			<p class="calibre9">Wystarczyło unieść lekko rękę, odsunąć kosmyk włosów z&nbsp;jej policzka.</p>
			<p class="calibre9">&ndash;	To zabójstwo niemożliwe&nbsp;&ndash; odezwał się.</p>
			<p class="calibre9">&ndash;	No tak…</p>
			<p class="calibre9">&ndash;	Nie mogło zostać popełnione.</p>
			<p class="calibre9">&ndash;	A&nbsp;jednak zostało.</p>
			<p class="calibre9">&ndash;	Nie&nbsp;&ndash; odparł.&nbsp;&ndash; Przynajmniej nie w&nbsp;takim sensie, w&nbsp;jakim zakładamy od początku.</p>
			<p class="calibre9">Beata wypuściła powietrze, a&nbsp;on poczuł je na ustach. Ostatni moment, by postawić między nimi tamę. Choć teraz nie było już pewności, czy nie zostanie przerwana.</p>
			<p class="calibre9">Czuł się upojony spojrzeniem Drejer, napełniało go jak narkotyk. A&nbsp;przynajmniej sądził, że tak działają tego typu substancje. Jeśli tak, nie dziwił się tym, którzy nie potrafili ich sobie odmówić.</p>
			<p class="calibre9">&ndash;	Powinniśmy dołączyć do reszty&nbsp;&ndash; rzucił.</p>
			<p class="calibre9">Beata nie odpowiedziała.</p>
			<p class="calibre9">&ndash;	Im szybciej, tym lepiej.</p>
			<p class="calibre9">&ndash;	Tak pan sądzi?</p>
			<p class="calibre9">&ndash;	Tak.</p>
			<p class="calibre9">Cofnął się o&nbsp;krok. Udało się.</p>
			<p class="calibre9">Drejer jakby wyszła z&nbsp;transu, zamrugała, powiodła spojrzeniem dookoła. Potem wbiła je w&nbsp;drzwi.</p>
			<p class="calibre9">&ndash;	Może najpierw powie mi pan, w&nbsp;czym rzecz&nbsp;&ndash; zasugerowała.</p>
			<p class="calibre9">&ndash;	Tak, oczywiście.</p>
			<p class="calibre9">&ndash;	Więc?</p>
			<p class="calibre9">Miała mniejsze problemy z&nbsp;zebraniem myśli, mimo że to on powinien wykazać się dalej idącą samokontrolą. Przy niej jednak na nic zdawało się życiowe doświadczenie, czytanie Marka Aureliusza, Seneki, Zenona z&nbsp;Kition oraz innych stoików.</p>
			<p class="calibre9">Odchrząknął cicho.</p>
			<p class="calibre9">&ndash;	Przyjrzyjmy się naszej pierwotnej ocenie sytuacji&nbsp;&ndash; odezwał się.&nbsp;&ndash; Uznaliśmy, że sprawca popełnił zabójstwo, zamknął okno, zaryglował drzwi, po czym w&nbsp;jakiś sposób wydostał się na zewnątrz.</p>
			<p class="calibre9">Beata spojrzała na niego skonsternowana.</p>
			<p class="calibre9">&ndash;	To błędne założenie&nbsp;&ndash; dodał Gerard.</p>
			<p class="calibre9">&ndash;	Aha…</p>
			<p class="calibre9">&ndash;	Nie da się go logicznie wyjaśnić, bo nie ma żadnego sposobu, żeby zamknąć okno oraz zaryglować drzwi od zewnątrz.</p>
			<p class="calibre9">Lekko skinęła głową, jak robią to ludzie niepewni, czy aby mają do czynienia z&nbsp;osobą zrównoważoną.</p>
			<p class="calibre9">&ndash;	Istnieje tylko jedno sensowne wyjaśnienie&nbsp;&ndash; skwitował Edling.</p>
			<p class="calibre9">&ndash;	To znaczy?</p>
			<p class="calibre9">&ndash;	Chłopak jeszcze żył, kiedy wszedłem do środka.</p>
			<p class="calibre9">Beata odczekała chwilę, ale nie otrzymawszy od Gerarda żadnego wyjaśnienia, uniosła bezsilnie wzrok.</p>
			<p class="calibre9">&ndash;	To jedyne racjonalne założenie&nbsp;&ndash; zastrzegł.</p>
			<p class="calibre9">&ndash;	Chyba niezbyt.</p>
			<p class="calibre9">&ndash;	Ofiara musiała sama zamknąć ten pokój.</p>
			<p class="calibre9">&ndash;	Panie prokuratorze…</p>
			<p class="calibre9">&ndash;	Kiedy udało nam się dostać do środka, syn Kantyków wciąż żył.</p>
			<p class="calibre9">Drejer stanęła przy drzwiach i&nbsp;oparła się o&nbsp;nie plecami.</p>
			<p class="calibre9">&ndash;	Ilekolwiek razy będzie pan to powtarzał, nie nabierze to większego sensu&nbsp;&ndash; zauważyła niepewnie.</p>
			<p class="calibre9">&ndash;	Ależ ma sens.</p>
			<p class="calibre9">&ndash;	Jaki?</p>
			<p class="calibre9">&ndash;	Chłopak leżał na podłodze, owszem. Ale nie sprawdziłem przecież od razu, czy ma puls ani czy oddycha. Nie ja jako pierwszy do niego dopadłem. Zrobiła to matka.</p>
			<p class="calibre9">Beata skrzyżowała ręce na piersi.</p>
			<p class="calibre9">&ndash;	Sugeruje pan, że ona go zabiła?</p>
			<p class="calibre9">&ndash;	Innego wyjaśnienia nie widzę.</p>
			<p class="calibre9">&ndash;	I&nbsp;jak miałaby to zrobić?</p>
			<p class="calibre9">&ndash;	Zakładam, że błyskawicznie&nbsp;&ndash; odparł z&nbsp;przekonaniem Gerard.&nbsp;&ndash; Musiała mieć przy sobie jakieś narzędzie, może niewielki szpikulec lub coś w&nbsp;tym stylu, czego mogła użyć natychmiast. I&nbsp;zanim zorientowałem się, co się dzieje, było już po wszystkim.</p>
			<p class="calibre9">&ndash;	Zauważyłby pan.</p>
			<p class="calibre9">&ndash;	Bynajmniej. Stałem w&nbsp;drzwiach, analizowałem to, co miałem przed oczami, by nic mi nie umknęło. Nie skupiałem się na ofierze, założywszy, że ta nie żyje.</p>
			<p class="calibre9">Beata wciąż wyglądała na nieprzekonaną. Właściwie nie mógł mieć jej tego za złe, przeciwnie, należało pochwalić jej powściągliwość. Nie oferował przecież żadnych dowodów, jedynie hipotezy.</p>
			<p class="calibre9">&ndash;	Cecylia dopadła do niego w&nbsp;pozorowanej rozpaczy&nbsp;&ndash; ciągnął.&nbsp;&ndash; Zasłoniła ciało, więc nawet gdybym jej się przyglądał, nie miałbym jak zobaczyć, czym się konkretnie zajmuje. I&nbsp;podczas gdy ja sprawdzałem okno, ona zapewne zrobiła już to, co zamierzała.</p>
			<p class="calibre9">&ndash;	To szalona teoria.</p>
			<p class="calibre9">&ndash;	Przy braku innych tylko takie nabierają sensu.</p>
			<p class="calibre9">Drejer rozkrzyżowała ręce i&nbsp;zaczęła chodzić po pokoju. Robiła to w&nbsp;milczeniu stanowczo zbyt długo, by Edling czuł się komfortowo.</p>
			<p class="calibre9">&ndash;	Musi pani tak krążyć?</p>
			<p class="calibre9">&ndash;	Muszę.</p>
			<p class="calibre9">&ndash;	W&nbsp;takim razie proszę sobie nie przeszkadzać.</p>
			<p class="calibre9">I rzeczywiście przez pewien czas sobie nie przeszkadzała. Chodziła wokół niewielkiego pomieszczenia, zatrzymywała się, potem znów ruszała. Gerard nie był pewien, ile to jeszcze potrwa.</p>
			<p class="calibre9">W końcu Beata przystanęła na środku.</p>
			<p class="calibre9">&ndash;	Załóżmy, że to wykonalne&nbsp;&ndash; odezwała się.&nbsp;&ndash; Że chłopak faktycznie żył, sam zamknął pokój, a&nbsp;potem ona niezauważenie odebrała mu życie.</p>
			<p class="calibre9">&ndash;	Załóżmy.</p>
			<p class="calibre9">&ndash;	Jaką miałaby motywację?</p>
			<p class="calibre9">Pytanie nie zabrzmiało jak próba dociekania czegokolwiek, ale zarzut.</p>
			<p class="calibre9">&ndash;	To wbrew naturze&nbsp;&ndash; dodała Drejer.&nbsp;&ndash; Żaden rodzic nie jest w&nbsp;stanie odebrać życia własnemu dziecku. A&nbsp;pan jako ojciec powinien doskonale o&nbsp;tym wiedzieć.</p>
			<p class="calibre9">&ndash;	Wiem tylko, że nie ma dwóch takich samych ludzi.</p>
			<p class="calibre9">&ndash;	I&nbsp;co to ma znaczyć?</p>
			<p class="calibre9">&ndash;	To, że matka A&nbsp;kochająca dziecko B nie dowodzi nieistnienia matki C nienawidzącej dziecka D.</p>
			<p class="calibre9">&ndash;	Niech pan da spokój.</p>
			<p class="calibre9">&ndash;	Mówię tylko, że każdy konstrukt charakterologiczny i&nbsp;każda konstelacja rodzinna są możliwe.</p>
			<p class="calibre9">&ndash;	Bez przesady.</p>
			<p class="calibre9">Edling znów przysiadł na łóżku, tym razem jednak odsunął papiery.</p>
			<p class="calibre9">&ndash;	A&nbsp;nie słyszała pani o&nbsp;sprawie z&nbsp;Łodzi?&nbsp;&ndash; rzucił.&nbsp;&ndash; O&nbsp;dzieciach z&nbsp;beczek?</p>
			<p class="calibre9">Beata odpowiedziała milczeniem, które zapadało często, gdy wspominało się o&nbsp;tych makabrycznych wydarzeniach.</p>
			<p class="calibre9">&ndash;	Minęły ledwo dwa lata, odkąd odnaleziono ciała czworga dzieci&nbsp;&ndash; podjął Gerard.&nbsp;&ndash; Jak zapewne pani pamięta, rodzice odebrali im życie, po czym upchnęli zwłoki do niebieskich beczek do kiszenia kapusty.</p>
			<p class="calibre9">Robiło mu się słabo, ilekroć o&nbsp;tym myślał, nie wspominając już o&nbsp;rozmawianiu na ten temat.</p>
			<p class="calibre9">&ndash;	To skrajny przypadek&nbsp;&ndash; odparła Drejer.</p>
			<p class="calibre9">&ndash;	A&nbsp;Lublin? Niewiele ponad dwa lata temu odkryto, że Jolanta K. tuż po porodzie topiła swoje dzieci, a&nbsp;potem umieszczała ich ciała w&nbsp;zamrażarce.</p>
			<p class="calibre9">&ndash;	Równie duże wynaturzenie. I&nbsp;równie rzadko spotykane.</p>
			<p class="calibre9">&ndash;	Nie aż tak rzadko&nbsp;&ndash; sprzeciwił się Gerard.&nbsp;&ndash; Obecnie w&nbsp;Polsce rocznie dochodzi do około sześćdziesięciu przypadków dzieciobójstwa.</p>
			<p class="calibre9">&ndash;	Nawet jeśli, dotyczy to głównie noworodków.</p>
			<p class="calibre9">&ndash;	Ale nie tylko.</p>
			<p class="calibre9">Drejer wsunęła ręce do kieszeni jeansów i&nbsp;przygarbiła się nieco.</p>
			<p class="calibre9">&ndash;	To bez znaczenia&nbsp;&ndash; stwierdziła.&nbsp;&ndash; Ten chłopak miał… ile? Jedenaście, dwanaście lat?</p>
			<p class="calibre9">&ndash;	Mniej więcej.</p>
			<p class="calibre9">&ndash;	Nie do pomyślenia jest, żeby w&nbsp;takiej sytuacji… zresztą…</p>
			<p class="calibre9">Beata urwała i&nbsp;pokręciła głową, wyraźnie uznając, że myśl ta nie wymaga dopowiedzenia.</p>
			<p class="calibre9">&ndash;	Nie ma innego wyjaśnienia&nbsp;&ndash; zauważył Gerard.&nbsp;&ndash; A&nbsp;my nie możemy wykluczyć, że Cecylia Kantyk cierpi na problemy psychiczne, które mogły skutkować takim zachowaniem.</p>
			<p class="calibre9">&ndash;	Musiałaby już chodzić w&nbsp;kaftanie. Takich rzeczy nie da się ukryć.</p>
			<p class="calibre9">&ndash;	Obawiam się, że się da.</p>
			<p class="calibre9">Doświadczył kilku przypadków, które mogły to potwierdzić. Żywił jednak nadzieję, że były odosobnione i&nbsp;nie dane mu będzie spotkać kiedykolwiek podobnych.</p>
			<p class="calibre9">&ndash;	Jak inaczej wyjaśni pani modus operandi sprawcy?&nbsp;&ndash; spytał.</p>
			<p class="calibre9">&ndash;	Cóż…</p>
			<p class="calibre9">&ndash;	Przerobiliśmy wszystko. Sprawdziliśmy wszystko. Przepytaliśmy wszystkich.</p>
			<p class="calibre9">&ndash;	Na pewno jest coś, co pominęliśmy.</p>
			<p class="calibre9">&ndash;	Owszem&nbsp;&ndash; odparł.&nbsp;&ndash; Właśnie to, co najbardziej oczywiste.</p>
			<p class="calibre9">Jak długo musiał jeszcze ją przekonywać? Tylko on i&nbsp;Cecylia weszli do pokoju, który wcześniej był zamknięty od wewnątrz.</p>
			<p class="calibre9">Spodziewał się kolejnych kontrargumentów ze strony Drejer, ta jednak żadnego nie sformułowała.</p>
			<p class="calibre9">&ndash;	Przyjmijmy na moment tę wersję&nbsp;&ndash; powiedziała.</p>
			<p class="calibre9">Gerard niepewnie skinął głową.</p>
			<p class="calibre9">&ndash;	Jak zamierza pan to udowodnić?</p>
			<p class="calibre9">&ndash;	Na początek trzeba raz jeszcze przesłuchać Cecylię.</p>
			<p class="calibre9">&ndash;	I&nbsp;zapytać ją, czy zabiła własne dziecko?</p>
			<p class="calibre9">&ndash;	Raczej dojść do powodu, dla którego to zrobiła&nbsp;&ndash; skorygował Edling.&nbsp;&ndash; Jednocześnie musimy podjąć poszukiwania narzędzia zbrodni. Czegoś na tyle niewielkiego, że gołym okiem nie dało się dostrzec śladów.</p>
			<p class="calibre9">&ndash;	Właściwie nie robiliśmy sekcji.</p>
			<p class="calibre9">&ndash;	Właściwie nie&nbsp;&ndash; przyznał Gerard.&nbsp;&ndash; Może okazać się, że przegapiliśmy ślad po niewielkim szpikulcu.</p>
			<p class="calibre9">&ndash;	Lub po strzykawce.</p>
			<p class="calibre9">&ndash;	Sądzi pani, że chłopak mógł zostać otruty?</p>
			<p class="calibre9">&ndash;	W&nbsp;pańskiej wersji wszystko jest możliwe, nie wykluczam więc nawet ingerencji istot pozaziemskich.</p>
			<p class="calibre9">Edling skwitował to wymownym mruknięciem, choć gdyby odrzucić hipotezę matki jako sprawczyni, może faktycznie zostałaby jedynie wersja z&nbsp;przybyszami z&nbsp;obcej planety.</p>
			<p class="calibre9">&ndash;	No dobrze…&nbsp;&ndash; dodała Beata.&nbsp;&ndash; Ale dlaczego akurat teraz? Czemu nie zabiła dziecka, kiedy miało, dajmy na to, pięć lat?</p>
			<p class="calibre9">&ndash;	Musiał istnieć jakiś impuls. Coś, co ostatecznie przelało czarę goryczy, która wedle wszelkiego prawdopodobieństwa powoli zapełniała się od momentu narodzin chłopca.</p>
			<p class="calibre9">Wciąż określali go tak, by choć na moment zapomnieć, że chodzi o&nbsp;Aliego. Normalnego dzieciaka, który jeszcze wczoraj czytał komiksy, bawił się zabawkami, zapewne chciał nowy komputer i&nbsp;czekał, aż wróci z&nbsp;tego wyjazdu do kolegów.</p>
			<p class="calibre9">&ndash;	Czyli?&nbsp;&ndash; spytała Beata.</p>
			<p class="calibre9">&ndash;	Niewykluczone, że chłopiec odkrył romans matki. Może chciał powiedzieć ojcu, a&nbsp;ona wiedziała, że byłby to koniec.</p>
			<p class="calibre9">&ndash;	Tego nie wiemy. W&nbsp;zasadzie nie mamy pojęcia, jak zareagowałby Kantyk, jakim jest człowiekiem, jak podchodzi do kwestii zdrady.</p>
			<p class="calibre9">&ndash;	Nie&nbsp;&ndash; przyznał Edling.&nbsp;&ndash; Ale mamy pojęcie o&nbsp;tym, że Cecylia nadal darzy Grynberga uczuciem. A&nbsp;jeśli jest ono odpowiednio gwałtowne, może przesłonić rozum.</p>
			<p class="calibre9">&ndash;	Nie na tyle, żeby zabić własne dziecko&nbsp;&ndash; uparła się Drejer.</p>
			<p class="calibre9">Gerard przyjrzał jej się, starając się dojść, skąd w&nbsp;niej tyle wiary w&nbsp;ludzi. Właściwie już po kilku pierwszych miesiącach w&nbsp;prokuraturze ta powinna zacząć w&nbsp;niej obumierać. A&nbsp;teraz skurczyć się do ledwo zauważalnych pozostałości.</p>
			<p class="calibre9">&ndash;	Jeśli Cecylia ma rys psychopatyczny, niewiele jej trzeba&nbsp;&ndash; zauważył Edling.&nbsp;&ndash; Taki impuls z&nbsp;pewnością by wystarczył.</p>
			<p class="calibre9">Beata cicho westchnęła.</p>
			<p class="calibre9">&ndash;	Przepytajmy ją&nbsp;&ndash; powiedziała.&nbsp;&ndash; Pan ostro ją przyciśnie, ja postaram się być głosem umiaru.</p>
			<p class="calibre9">&ndash;	Więc właściwie nie musimy nawet sięgać po nasze zdolności aktorskie.</p>
			<p class="calibre9">&ndash;	Właściwie nie&nbsp;&ndash; przyznała.</p>
			<p class="calibre9">Spojrzeli na siebie tak, jakby tę dzielącą ich przestrzeń wyłożyli smutkiem. Jakby fakt, że różnią się w&nbsp;tej jednej zawodowej kwestii, rzutował też na wymiar osobisty.</p>
			<p class="calibre9">Edling po raz kolejny skarcił się w&nbsp;duchu za tamto niedoszłe zbliżenie. Wiedział, że jest niedoszłe tylko z&nbsp;nazwy. W&nbsp;istocie oboje zrobili o&nbsp;kilka kroków za dużo&nbsp;&ndash; i&nbsp;teraz pojawiały się z&nbsp;tego powodu problemy.</p>
			<p class="calibre9">Nigdy nie powinien na to pozwolić. Ona była związana, on także. W&nbsp;dodatku pracowali razem, funkcjonowali w&nbsp;stosunku zależności.</p>
			<p class="calibre9">Wyprostuje to wszystko. Zagra w&nbsp;otwarte karty i&nbsp;da jej do zrozumienia, że żywi do niej wyłącznie zawodową, platoniczną sympatię.</p>
			<p class="calibre9">Wyszli z&nbsp;pokoju, nie komentując podążającej za nimi atmosfery. Resztę zastali w&nbsp;stołówce, skąpanej w&nbsp;świetle licznych świec i&nbsp;kilku stojących na blatach latarek. Niektórzy pogrążeni byli w&nbsp;rozmowie, inni w&nbsp;swoich myślach. Tylko Grynberg wpatrywał się w&nbsp;szalejącą za oknem zamieć, jakby to w&nbsp;niej szukał ukojenia i&nbsp;spokoju.</p>
			<p class="calibre9">Edling powiódł wzrokiem po zebranych, po czym podszedł do Salomona.</p>
			<p class="calibre9">&ndash;	Gdzie pańska kochanka?&nbsp;&ndash; zapytał.</p>
			<p class="calibre9">Prokurator z&nbsp;Gdańska natychmiast drgnął nerwowo, a&nbsp;jego wzrok automatycznie skierował się ku Kantykowi. Ten jednak siedział w&nbsp;rogu pomieszczenia osowiały, nieświadomy niczego, co działo się wokół.</p>
			<p class="calibre9">Salomon zwlekał chwilę z&nbsp;odpowiedzią. W&nbsp;końcu zdecydował się na najgorszą z&nbsp;możliwych.</p>
			<p class="calibre9">&ndash;	Chce pan dodatkowych kłopotów?&nbsp;&ndash; rzucił pod nosem.</p>
			<p class="calibre9">&ndash;	Bynajmniej.</p>
			<p class="calibre9">&ndash;	W&nbsp;takim razie niech pan się zastanawia nad tym, co mówi.</p>
			<p class="calibre9">&ndash;	Zapewniam, że zawsze to robię&nbsp;&ndash; odparł Gerard.&nbsp;&ndash; Więc gdzie Cecylia?</p>
			<p class="calibre9">&ndash;	Nie wiem.</p>
			<p class="calibre9">Edling na tyle długo zawieszał na nim nieruchomy wzrok, że Salomon musiał dodać coś jeszcze.</p>
			<p class="calibre9">&ndash;	Siedziała z&nbsp;mężem, nie przypatrywałem się.</p>
			<p class="calibre9">Gerard podziękował skinieniem głowy. Chwilę później zapytał Kantyka, on jednak także nie miał pojęcia, gdzie jest jego żona.</p>
			<p class="calibre9">&ndash;	Poszła gdzieś na moment, nic nie mówiła&nbsp;&ndash; wyjaśnił nieobecnym głosem.</p>
			<p class="calibre9">Jak szybko udało się ustalić, ten moment trwał już pół godziny. Nikt nie wiedział, co zamierzała, do nikogo się nie odezwała. Beata i&nbsp;Edling zaczęli sprawdzać pokoje, jeden po drugim, ale w&nbsp;żadnym z&nbsp;nich kobiety nie było.</p>
			<p class="calibre9">Spojrzeli na siebie niepewnie.</p>
			<p class="calibre9">&ndash;	Nie wyszła na zewnątrz&nbsp;&ndash; zauważyła Drejer.&nbsp;&ndash; Wszyscy by zauważyli.</p>
			<p class="calibre9">&ndash;	Chyba że zna inne wyjście, o&nbsp;którym nikt inny nie wie.</p>
			<p class="calibre9">Beata przez długą chwilę milczała.</p>
			<p class="calibre9">&ndash;	Chyba że&nbsp;&ndash; przyznała w&nbsp;końcu.</p>
			<h2 class="sigil_not_in_toc">19</h2>
			<p class="miejsce">ul. Niska, Krynica Morska</p>
			<p class="styl">Gocha wróciła do domu Zenona Pobłockiego bogatsza o&nbsp;przeżycia, ale uboższa o&nbsp;wiedzę. Nie pojmowała, co się dzieje i&nbsp;jakim cudem numer Beaty Drejer przez tyle lat pozostawał aktywny.</p>
			<p class="calibre9">A może nie? Może ktoś odzyskał go niedawno, by zamącić obraz sprawy?</p>
			<p class="calibre9">Tak, ta druga możliwość była zdecydowanie bardziej prawdopodobna. Potem osoba ta zadbała o&nbsp;to, by jakaś kobieta w&nbsp;podobnym wieku nagrała krótką wiadomość o&nbsp;treści „Przestań go szukać”.</p>
			<p class="calibre9">Osoba. Dobre sobie. Jonasz Bejtar mógł zaprzeczać do woli, tworzyć najbardziej niestworzone scenariusze&nbsp;&ndash; dla Gośki było jasne, że to on wszystko zorganizował. Nie miała jednak pojęcia po co.</p>
			<p class="calibre9">Wróciła do Pobłockiego, by ułożyć myśli. Wymieniła baterię w&nbsp;starym MuVo, znalezionym w&nbsp;ruinach Wodnika, potem spróbowała je włączyć. Na próżno, urządzenie dawno wyzionęło ducha.</p>
			<p class="calibre9">Wpięła je jednak jako pendrive do portu USB w&nbsp;laptopie i&nbsp;zobaczyła listę folderów. Na pierwszym miejscu znajdował się album <em class="calibre4">Sixsteen Stone</em> brytyjskiej kapeli Bush. Włączyła otwierający kawałek, potem przesłuchała kilka kolejnych.</p>
			<p class="calibre9">Pod koniec albumu, tuż po singlu <em class="calibre4">Glycerine</em>, który kojarzyła, usłyszała kroki z&nbsp;korytarza.</p>
			<p class="calibre9">&ndash;	Co pani robi?&nbsp;&ndash; rozległ się męski głos.</p>
			<p class="calibre9">Siedziała w&nbsp;kuchni, piła kawę&nbsp;&ndash; nie wydawało jej się to niczym zdrożnym. Dopiero po chwili zorientowała się, co gospodarz ma na myśli. Zatrzymała muzykę.</p>
			<p class="calibre9">&ndash;	Nic takiego&nbsp;&ndash; odparła.&nbsp;&ndash; Staram się na moment wyściubić nos z&nbsp;bagna, w&nbsp;którym ugrzęzłam.</p>
			<p class="calibre9">Pobłocki przykuśtykał do stołu, potem usiadł, podtrzymując się o&nbsp;blat.</p>
			<p class="calibre9">&ndash;	Mogę pomóc?</p>
			<p class="calibre9">&ndash;	Już sporo pan pomógł.</p>
			<p class="calibre9">&ndash;	Zawsze można spróbować więcej.</p>
			<p class="calibre9">Gocha uśmiechnęła się uprzejmie.</p>
			<p class="calibre9">&ndash;	Kojarzy pan Stefana Walczaka?</p>
			<p class="calibre9">&ndash;	Stefka? Oczywiście… o&nbsp;Boże, no tak. Przecież, że tak.</p>
			<p class="calibre9">&ndash;	Co takiego?</p>
			<p class="calibre9">&ndash;	To on się zajmował Wodnikiem&nbsp;&ndash; powiedział starzec.</p>
			<p class="calibre9">A więc przynajmniej w&nbsp;tej kwestii Bejtar nie kłamał. Właściwie nie miał powodu. Jeśli zarządca pensjonatu nie żył od dwudziestu lat, raczej nie stanowił dla niego zagrożenia.</p>
			<p class="calibre9">&ndash;	Poczciwy Stefek&nbsp;&ndash; dodał Pobłocki.&nbsp;&ndash; Za ludźmi nie przepadał, ale ludzie przepadali za nim. Rozumie pani, ten typ człowieka.</p>
			<p class="calibre9">&ndash;	Rozumiem.</p>
			<p class="calibre9">&ndash;	Zaszył się w&nbsp;Wodniku, nawet nie wychodził. Dawał turystom klucze, poburczał coś, żeby uważać na termostaty, i&nbsp;tyle. Wyłaniał się dopiero, jak pojechali do tych swoich Elblągów, Gdańsków, Warszaw i&nbsp;innych.</p>
			<p class="calibre9">Rosa objęła dłońmi stary spękany kubek, w&nbsp;którym zrobiła sobie kawy. Była bliska wznoszenia modłów o&nbsp;to, by dawka kofeiny cudownie napełniła ją zrozumieniem tego, co się działo.</p>
			<p class="calibre9">&ndash;	Zna pan kogoś z&nbsp;jego rodziny, kto nadal tu mieszka?&nbsp;&ndash; zapytała Gocha.</p>
			<p class="calibre9">&ndash;	Nie, nie miał nikogo. Samotnik, jak powiadam.</p>
			<p class="calibre9">&ndash;	Szkoda.</p>
			<p class="calibre9">&ndash;	A&nbsp;po cóż pani ktoś od niego?</p>
			<p class="calibre9">&ndash;	Mam jego zapiski&nbsp;&ndash; odparła Rosa, wciąż wpatrując się w&nbsp;czerń kawy.&nbsp;&ndash; To znaczy nie jestem pewna, czy są faktycznie jego. Musiałabym je porównać z&nbsp;czymś, co…</p>
			<p class="calibre9">&ndash;	To nie problem.</p>
			<p class="calibre9">Gośka szybko podniosła wzrok.</p>
			<p class="calibre9">&ndash;	Nie lubił z&nbsp;ludźmi gadać, ale jeśli idzie o&nbsp;pisanie, to inna sprawa&nbsp;&ndash; wyjaśnił Zenon.&nbsp;&ndash; Z&nbsp;tego, co pamiętam, do Janiny Węglarek czasem listy słał przez kogoś. To sąsiadka, mogę zaraz nawet zapytać, czy jakieś jeszcze ma.</p>
			<p class="calibre9">&ndash;	Byłabym bardzo zobowiązana.</p>
			<p class="calibre9">Pobłocki machnął ręką, jakby nie było o&nbsp;czym mówić, a&nbsp;potem podniósł się i&nbsp;ruszył w&nbsp;stronę korytarza. Minął się z&nbsp;Fabischem, który wpadł do kuchni ze znacznie większą prędkością.</p>
			<p class="calibre9">&ndash;	Obdzwoniłem, co się dało&nbsp;&ndash; oznajmił.</p>
			<p class="calibre9">&ndash;	I?</p>
			<p class="calibre9">Usiadł przy stole z&nbsp;kartką, a&nbsp;potem obrócił ją tak, by Rosa mogła przeczytać, co się na niej znajduje. Lista Walczaka. O&nbsp;ile to rzeczywiście on wypisał te wszystkie osoby, które rzekomo znajdowały się dwadzieścia lat temu w&nbsp;Wodniku.</p>
			<p class="calibre9">&ndash;	Rojewicz i&nbsp;Drejer nie żyją&nbsp;&ndash; powiedział szybko Kacper.&nbsp;&ndash; O&nbsp;ile oczywiście nie zakładamy, że wstała z&nbsp;grobu, żeby przekazać ci wiadomość.</p>
			<p class="calibre9">&ndash;	Mhm.</p>
			<p class="calibre9">&ndash;	Losów Cecylii i&nbsp;Janusza Kantyków nie znamy, nie udało mi się dotrzeć do żadnych informacji na temat tego, co działo się z&nbsp;nimi po sztormie stulecia.</p>
			<p class="calibre9">&ndash;	Okej. A&nbsp;reszta?</p>
			<p class="calibre9">Miał wszystkiego się dowiedzieć&nbsp;&ndash; i&nbsp;po jego rozgorączkowaniu można było wnieść, że faktycznie się dowiedział.</p>
			<p class="calibre9">&ndash;	Anita Gaberek jest policjantką w&nbsp;Bytomiu, obecnie w&nbsp;stopniu podkomisarza&nbsp;&ndash; podjął.&nbsp;&ndash; Albo podkomisarki.</p>
			<p class="calibre9">&ndash;	W&nbsp;tym samym mieście co Grynberg? Możemy ją w&nbsp;takim razie…</p>
			<p class="calibre9">&ndash;	Nic nie możemy, bo cztery miesiące temu zaginęła.</p>
			<p class="calibre9">Gocha mimowolnie uniosła brwi.</p>
			<p class="calibre9">&ndash;	Kolejna z&nbsp;kobiet, Katarzyna Łaba&nbsp;&ndash; ciągnął Fabisch.&nbsp;&ndash; Okazuje się, że przez lata pracowała jako kryminolog w&nbsp;Służbie Więziennej, ostatnio zatrudniona była w&nbsp;Warszawie na Grochowie.</p>
			<p class="calibre9">&ndash;	Masz do niej kontakt?</p>
			<p class="calibre9">&ndash;	Zaginęła pół roku temu.</p>
			<p class="calibre9">&ndash;	Żartujesz sobie…</p>
			<p class="calibre9">&ndash;	Chciałbym&nbsp;&ndash; odparł wciąż nieco rozgorączkowany Kacper.&nbsp;&ndash; Do tego mam całkiem świeżego newsa, który cię zainteresuje.</p>
			<p class="calibre9">&ndash;	To znaczy?</p>
			<p class="calibre9">&ndash;	Nasza wizyta u&nbsp;Grynberga musiała go zainspirować do podzielenia losu Gaberek i&nbsp;Łaby.</p>
			<p class="calibre9">&ndash;	Co?</p>
			<p class="calibre9">&ndash;	Przepadł jak kamień w&nbsp;wodę&nbsp;&ndash; oznajmił Fabisch.&nbsp;&ndash; Prokuratura w&nbsp;Bytomiu już go szuka, ale z&nbsp;tego, co się dowiedziałem, ostatnio widziano go tuż po tym, jak złożyliśmy mu wizytę. Miał wyjść krótko po nas. I&nbsp;tyle go było widać, nikt nic nie wie, rodzina, przyjaciele…</p>
			<p class="calibre9">&ndash;	Mówisz poważnie?</p>
			<p class="calibre9">&ndash;	Najpoważniej. Mimo że mi się zrymowało.</p>
			<p class="calibre9">Gocha półświadomie pociągnęła łyk kawy.</p>
			<p class="calibre9">&ndash;	Edling: kolejny zaginiony&nbsp;&ndash; dodał Kacper.&nbsp;&ndash; Jeśli więc wziąć pod uwagę to, co spotyka tych ludzi, trzeba założyć, że Kantykowie też zapadli się pod ziemię, albo literalnie, albo w&nbsp;przenośni.</p>
			<p class="calibre9">Obawiała się, że to pierwsze znaczenie było właściwsze wobec wszystkich uczestników tamtej konferencji w&nbsp;Wodniku.</p>
			<p class="calibre9">Ale dlaczego?</p>
			<p class="calibre9">Co takiego się tam wydarzyło, że po latach miało tak daleko idące skutki?</p>
			<h2 class="sigil_not_in_toc">20</h2>
			<p class="miejsce">Wodnik, Krynica Morska</p>
			<p class="styl">Beata miała świadomość, że nie sprawdzili jednego pokoju. Tego, do którego nikt nie miał wstępu. Zarazem ostatniego, gdzie powinna znajdować się Cecylia Kantyk.</p>
			<p class="calibre9">Podeszli z&nbsp;Gerardem pod same drzwi i&nbsp;dostrzegli, że są uchylone. Popatrzyli na siebie porozumiewawczo, oboje zachowując absolutną ciszę.</p>
			<p class="calibre9">Dzięki temu mogli usłyszeć głos dobiegający ze środka.</p>
			<p class="calibre9">&ndash;	Nie martw się, synku…&nbsp;&ndash; mówiła Cecylia.&nbsp;&ndash; Wszystko będzie dobrze. Mama zadba, o&nbsp;co trzeba.</p>
			<p class="calibre9">Drejer coś ścisnęło w&nbsp;przełyku. Reakcja naturalna, świadcząca o&nbsp;empatii i&nbsp;po prostu o&nbsp;byciu człowiekiem. Szybko jednak zdusiła ją w&nbsp;sobie i&nbsp;postarała się, by kolejna była już właściwa prokuratorce.</p>
			<p class="calibre9">Czy Cecylia mogła odgrywać przed nimi scenkę?</p>
			<p class="calibre9">Nie, z&nbsp;całą pewnością nie. Podchodzili cicho, właśnie dlatego, by nie dać jej pojęcia o&nbsp;tym, że ktoś stoi na korytarzu. To, co teraz słyszeli, było autentyczne.</p>
			<p class="calibre9">&ndash;	Niczym nie musisz się martwić…&nbsp;&ndash; szeptała.&nbsp;&ndash; Wszystko się poukłada…</p>
			<p class="calibre9">Beata zbliżyła się do drzwi i&nbsp;zerknęła do środka.</p>
			<p class="calibre9">Widok, który się jej ukazał, był druzgocący. Cecylia trzymała ciało syna, które w&nbsp;tych warunkach poddało się już pierwszym procesom rozkładu. Twarz nosiła bladą maskę śmierci, występowały początkowe oznaki rigor mortis&nbsp;&ndash; choć stężenie pośmiertne na dobre zacznie się dopiero w&nbsp;kolejnych godzinach, palce rąk i&nbsp;mięśnie na twarzy wykazywały pewną sztywność.</p>
			<p class="calibre9">Na dole karku pojawiły się czerwono-fioletowe wybroczyny, które nikły pod dotykiem Cecylii. Ta kołysała lekko ciało, jakby w&nbsp;głębi duszy sądziła, że jej syn zaraz się obudzi. Nuciła coś pod nosem, zapewne kołysankę, którą śpiewała mu lata temu.</p>
			<p class="calibre9">Kiedy się odchyliła, Beata mogła lepiej przyjrzeć się twarzy chłopca. Oczy zaczęły mu już mętnieć, wysychały. Podobnie stawało się z&nbsp;ustami.</p>
			<p class="calibre9">Temperatura ciała zapewne spadła już na tyle, że Cecylia musiała to wyczuwać. Mimo to nadal go kołysała.</p>
			<p class="calibre9">&ndash;	Śpij, śpij&nbsp;&ndash; powtarzała.&nbsp;&ndash; Jak się obudzisz, wszystko będzie dobrze.</p>
			<p class="calibre9">Mimo że Drejer usilnie próbowała skupić się na reakcjach właściwych prokuratorce, czuła, że łzy zbierają się jej w&nbsp;kącikach oczu.</p>
			<p class="calibre9">Cecylia znów zaczęła nucić.</p>
			<p class="calibre9">Zupełnie ignorowała zapach unoszący się w&nbsp;pokoju, być może pozostawała go nieświadoma lub jakoś sobie go wytłumaczyła. Smród ekskrementów Beata wyczuwała wyraźnie nawet w&nbsp;korytarzu, w&nbsp;dodatku miała świadomość, że niebawem pojawi się to, co prokuratorzy nazywają trupim jadem. Fetor rozkładu.</p>
			<p class="calibre9">Mimowolnie wyobraziła sobie, jak Cecylia trwa przy synu pomimo tego. Wzdrygnęła się, a&nbsp;potem spojrzała na Edlinga.</p>
			<p class="calibre9">Ten zamiast skupiać się na matce chłopca, patrzył w&nbsp;głąb korytarza. Beata obróciła się w&nbsp;tamtą stronę, spodziewając się, że ktoś za nimi przyszedł. Nie pomyliła się. Kawałek dalej stał Kantyk, z&nbsp;załzawionymi oczami, trzęsąc się jak osika.</p>
			<p class="calibre9">Drejer szybko ruszyła w&nbsp;jego kierunku, powodowana instynktem. Wydawało jej się, że pod Januszem za moment ugną się nogi.</p>
			<p class="calibre9">Kiedy znalazła się przy nim, złapała go pod ramię.</p>
			<p class="calibre9">&ndash;	Proszę ze mną&nbsp;&ndash; wydusiła.</p>
			<p class="calibre9">Była zaskoczona tym, jak słabo brzmiał jej głos, jak rwał się na niektórych głoskach. Odchrząknęła, ale nie sądziła, by to cokolwiek pomogło.</p>
			<p class="calibre9">Zostawiła Edlinga przy pokoju i&nbsp;zaprowadziła Kantyka z&nbsp;powrotem do stołówki. Wszyscy skupili na nim wzrok, ale tylko na moment. Potem odwrócili spojrzenia, jakby Janusz niósł ze sobą jakąś śmiertelną chorobę, którą mogą się zarazić.</p>
			<p class="calibre9">Beata posadziła go przy jednym ze stolików na środku pomieszczenia.</p>
			<p class="calibre9">&ndash;	Może by się pan czegoś napił?&nbsp;&ndash; zapytała.&nbsp;&ndash; Na pewno jest tutaj coś, co…</p>
			<p class="calibre9">&ndash;	Nie trzeba, dziękuję. Dziękuję bardzo.</p>
			<p class="calibre9">Wdzięczność w&nbsp;jego głosie nijak nie przystawała do tego, co Drejer próbowała mu zaoferować. Poczuła się przez to jeszcze gorzej.</p>
			<p class="calibre9">Chwilę później Gerard przyprowadził do stołówki Cecylię. Nie wyglądała tak źle jak jej mąż, przeciwnie. Wydawało się, że chwile spędzone z&nbsp;synem napełniły ją nadzieją. Uśmiechnęła się nawet.</p>
			<p class="calibre9">&ndash;	Wszystko się dobrze skończy&nbsp;&ndash; powiedziała, siadając obok męża.&nbsp;&ndash; Słyszysz, Jasiek?</p>
			<p class="calibre9">&ndash;	Słyszę, skarbie.</p>
			<p class="calibre9">&ndash;	Ali odpoczywa.</p>
			<p class="calibre9">Kantyk głośno przełknął ślinę. Właściwie bardziej przypominało to dławienie się czymś.</p>
			<p class="calibre9">Drejer odniosła wrażenie, że nogi robią się jej jak z&nbsp;waty. Usiadła obok Kantyków, nie mając pojęcia, co począć. Ani co myśleć. To, czego doświadczyli przed momentem z&nbsp;Edlingiem, powinno przekreślić jakiekolwiek hipotezy, jakie ułożył na temat Cecylii.</p>
			<p class="calibre9">Spojrzała na niego, sama nie wiedząc, czy poszukuje potwierdzenia, czy może czegoś zupełnie innego. Wsparcia.</p>
			<p class="calibre9">Gerard również na nią patrzył. Trwało to tylko chwilę, szybko bowiem wbił wzrok w&nbsp;Cecylię.</p>
			<p class="calibre9">Nie, poprosiła go w&nbsp;duchu Beata. Nie rób tego.</p>
			<p class="calibre9">Wiedziała jednak, że nie może go w&nbsp;żaden sposób powstrzymać.</p>
			<p class="calibre9">&ndash;	Drodzy państwo, czy mógłbym prosić o&nbsp;uwagę?&nbsp;&ndash; zapytał donośnym głosem, który bez trudu przebijał się przez dudnienie deszczu w&nbsp;okna.</p>
			<p class="calibre9">Wszyscy oprócz Cecylii na niego spojrzeli. On zaś zrewanżował się poprzez przyjrzenie się każdemu z&nbsp;osobna.</p>
			<p class="calibre9">&ndash;	Po analizie całego dostępnego materiału dowodowego, potencjalnych motywacji sprawcy oraz możliwości popełnienia przestępstwa udało się wykluczyć wszystkie osoby podejrzane&nbsp;&ndash; oznajmił.&nbsp;&ndash; Poza jedną.</p>
			<p class="calibre9">&ndash;	Co?&nbsp;&ndash; rzuciła Anita Gaberek.</p>
			<p class="calibre9">Łaba podniosła się z&nbsp;krzesła.</p>
			<p class="calibre9">&ndash;	Wie pan, kto to zrobił?&nbsp;&ndash; spytała.</p>
			<p class="calibre9">&ndash;	Owszem.</p>
			<p class="calibre9">Grynberg parsknął głośno.</p>
			<p class="calibre9">&ndash;	I&nbsp;z&nbsp;czego pan to wywróżył?</p>
			<p class="calibre9">&ndash;	Z&nbsp;logiki.</p>
			<p class="calibre9">&ndash;	Tak?&nbsp;&ndash; mruknęła Gaberek.&nbsp;&ndash; Gdzie ją pan znalazł w&nbsp;całym tym, kurwa, szaleństwie?</p>
			<p class="calibre9">&ndash;	Tam, gdzie należało patrzeć od samego początku&nbsp;&ndash; odparł spokojnie Edling.&nbsp;&ndash; W&nbsp;pokoju ofiary.</p>
			<p class="calibre9">&ndash;	Świetnie&nbsp;&ndash; skwitował z&nbsp;przekąsem Salomon.&nbsp;&ndash; Znalazł pan to tajemne przejście?</p>
			<p class="calibre9">&ndash;	Nie. Nie było konieczne, by dokonać zabójstwa.</p>
			<p class="calibre9">Grynberg machnął ręką, jakby szkoda mu było czasu na słuchanie tych enuncjacji. Podniósł się, wziął paczkę papierosów z&nbsp;kuchennej lady, a&nbsp;potem zapalił.</p>
			<p class="calibre9">&ndash;	Motywacje sprawcy także okazały się oczywiste&nbsp;&ndash; dodał Gerard.</p>
			<p class="calibre9">&ndash;	No to pięknie&nbsp;&ndash; rzuciła Katarzyna Łaba.&nbsp;&ndash; Jest pan w&nbsp;profilowaniu nieznanych sprawców lepszy niż ktokolwiek, kogo znam. To pan powinien prowadzić to szkolenie. O&nbsp;ile oczywiście chciałby pan, żeby ktoś panu…</p>
			<p class="calibre9">&ndash;	Niech pani się liczy ze słowami&nbsp;&ndash; wpadła jej w&nbsp;zdanie Beata.</p>
			<p class="calibre9">Łaba niepewnie się rozejrzała, chyba sama orientując się, że posunęła się nieco za daleko. Dopiero teraz Drejer pomyślała o&nbsp;tym, że podczas gdy ona i&nbsp;Gerard próbowali trafić na jakiś trop, pozostali z&nbsp;pewnością dobrali się do butelek trzymanych gdzieś w&nbsp;kuchni.</p>
			<p class="calibre9">&ndash;	Jeśli państwo pozwolą, przedstawię mój tok rozumowania&nbsp;&ndash; oznajmił Edling.&nbsp;&ndash; I&nbsp;sami państwo przesądzą, czy jest słuszny.</p>
			<p class="calibre9">&ndash;	No, śmiało&nbsp;&ndash; ponagliła go Gaberek.</p>
			<p class="calibre9">Gerard stał wyprostowany, wodząc wzrokiem po słuchaczach, jakby miał za moment wygłosić najważniejszy wykład w&nbsp;życiu.</p>
			<p class="calibre9">&ndash;	Jedynie rozpracowanie sposobu, w&nbsp;jaki doszło do zabójstwa, mogło pozwolić na ustalenie, kto był sprawcą&nbsp;&ndash; oznajmił.&nbsp;&ndash; Tylko jedna osoba bowiem miała sposobność, by…</p>
			<p class="calibre9">&ndash;	By co?&nbsp;&ndash; wpadł mu w&nbsp;słowo Grynberg.&nbsp;&ndash; Przejść przez ściany?</p>
			<p class="calibre9">&ndash;	Nie.</p>
			<p class="calibre9">&ndash;	Teleportować się z&nbsp;zamkniętego pokoju?&nbsp;&ndash; dorzucił Salomon.&nbsp;&ndash; Niech pan lepiej…</p>
			<p class="calibre9">&ndash;	Daj mu powiedzieć&nbsp;&ndash; odezwała się Cecylia.</p>
			<p class="calibre9">Jej głos przebił się nie tylko przez słowa Grynberga, ale także przez odgłosy kropel deszczu tłukących o&nbsp;szyby. Niósł ze sobą ładunek, przez który wszyscy na moment umilkli.</p>
			<p class="calibre9">&ndash;	Dziękuję&nbsp;&ndash; odparł Gerard.</p>
			<p class="calibre9">Kobieta nie odnotowała jego odpowiedzi.</p>
			<p class="calibre9">&ndash;	Aczkolwiek trzeba przyznać, że pan prokurator Grynberg oczywiście ma rację. To, co wszyscy zobaczyliśmy, to morderstwo niemożliwe. A&nbsp;zatem nierealne. I&nbsp;tak należało je od początku potraktować.</p>
			<p class="calibre9">&ndash;	Co konkretnie ma pan na myśli?&nbsp;&ndash; wtrąciła Katarzyna.</p>
			<p class="calibre9">&ndash;	To, że do zdarzenia nie doszło wtedy, kiedy sądziliśmy.</p>
			<p class="calibre9">Salomon uniósł bezradnie wzrok, jakby spodziewał się, że na tym etapie zainterweniuje już siła wyższa.</p>
			<p class="calibre9">&ndash;	Co pan próbuje powiedzieć?&nbsp;&ndash; rzucił.</p>
			<p class="calibre9">&ndash;	Nie próbuję. Mówię.</p>
			<p class="calibre9">Przez moment mierzyli się wzrokiem, a&nbsp;Grynberg zdawał się wreszcie zrozumieć, że ogłada i&nbsp;spokój Gerarda nie świadczą o&nbsp;słabości. Przeciwnie.</p>
			<p class="calibre9">W końcu prokurator z&nbsp;Gdańska odwrócił wzrok. Wszyscy czekali, Edling jednak nie spieszył się z&nbsp;podjęciem wątku&nbsp;&ndash; zamiast tego znów przyglądał się wszystkim po kolei, jakby dzięki reakcjom któregoś z&nbsp;nich mógł postawić kropkę nad i.</p>
			<p class="calibre9">&ndash;	Sprawca nie mógł odebrać życia ofierze, zamknąć drzwi i&nbsp;okna, po czym opuścić pomieszczenia&nbsp;&ndash; odezwał się.&nbsp;&ndash; To nie ulega wątpliwości.</p>
			<p class="calibre9">Rozległo się kilka cichych mruknięć aprobaty.</p>
			<p class="calibre9">&ndash;	Możliwe są zatem dwa scenariusze&nbsp;&ndash; kontynuował Edling.&nbsp;&ndash; Najpierw przedstawię pierwszy z&nbsp;nich. Polega on na tym, że w&nbsp;momencie, kiedy wyważyłem drzwi, ofiara w&nbsp;istocie jeszcze żyła. To oznaczałoby, że winna zabójstwa jest osoba, która znalazła się przy niej jako pierwsza.</p>
			<p class="calibre9">Kantyk się podniósł.</p>
			<p class="calibre9">&ndash;	Niech pan uważa, co mówi&nbsp;&ndash; poradził.</p>
			<p class="calibre9">&ndash;	Przedstawiam tylko pierwsze z&nbsp;logicznych wyjaśnień.</p>
			<p class="calibre9">&ndash;	Nie ma nic wspólnego z&nbsp;logiką. Ani zdrowym rozsądkiem&nbsp;&ndash; odparł ostro Janusz.&nbsp;&ndash; Ani na dobrą sprawę z&nbsp;człowieczeństwem.</p>
			<p class="calibre9">&ndash;	Jak pan może w&nbsp;ogóle…&nbsp;&ndash; zaczęła Anita, ale nie dokończyła.</p>
			<p class="calibre9">Wydawało jej się, że urwanie w&nbsp;połowie zdania nada mu większą moc. I&nbsp;zapewne się nie myliła.</p>
			<p class="calibre9">Wszyscy spojrzeli na Edlinga tak, jakby to on zabił chłopca. Jedynie Cecylia wydawała się nieporuszona zarzutem pod jej adresem, choć to ją powinien bulwersować najbardziej.</p>
			<p class="calibre9">&ndash;	Uznawałem to za najbardziej prawdopodobny scenariusz&nbsp;&ndash; oznajmił Gerard.&nbsp;&ndash; Potem jednak miałem okazję obserwować, jak matka chłopca traktuje jego ciało. Nie wiedziała, że wraz z&nbsp;prokurator Drejer stoimy na korytarzu, nie miała pojęcia, że powinna odegrać przed kimkolwiek scenę.</p>
			<p class="calibre9">&ndash;	Mówię panu, niech pan lepiej uważa&nbsp;&ndash; syknął Kantyk.</p>
			<p class="calibre9">Edling uniósł przepraszająco otwarte dłonie.</p>
			<p class="calibre9">&ndash;	Proszę wybaczyć, przedstawiam tylko mój ówczesny tok myślenia, oparty na doświadczeniu zawodowym oraz roli, jaką prokurator powinien w&nbsp;tej sytuacji przyjąć. Liczę, że pan zrozumie.</p>
			<p class="calibre9">Janusz patrzył na niego przez moment nieruchomo. Potem po prostu zajął swoje miejsce.</p>
			<p class="calibre9">&ndash;	Zachowanie pani Cecylii jasno pokazało mi, że przeżywa głęboką rozpacz, zasadniczo niemożliwą u&nbsp;kobiety z&nbsp;rysem psychopatycznym. A&nbsp;żeby potrafiła odebrać życie własnemu dziecku, musiałaby go mieć.</p>
			<p class="calibre9">&ndash;	Jezus Maria…&nbsp;&ndash; jęknęła Gaberek.&nbsp;&ndash; Naprawdę pan musi?</p>
			<p class="calibre9">&ndash;	Naprawdę&nbsp;&ndash; odparł Edling, po czym przeniósł wzrok na Łabę.&nbsp;&ndash; Czy pani jako kryminolog zgodzi się z&nbsp;tą tezą?</p>
			<p class="calibre9">&ndash;	Cóż… no tak. Jest dość oczywista.</p>
			<p class="calibre9">Znów zaległo chwilowe milczenie.</p>
			<p class="calibre9">&ndash;	To zasadniczo eliminuje panią Cecylię z&nbsp;grona podejrzanych&nbsp;&ndash; dodał Gerard.&nbsp;&ndash; I&nbsp;dowodzi, że pierwsze wyjaśnienie okazało się nieprawidłowe. Pozostaje zatem drugie.</p>
			<p class="calibre9">&ndash;	Czyli?&nbsp;&ndash; mruknął pod nosem Grynberg.</p>
			<p class="calibre9">Edling nabrał płytko tchu, a&nbsp;Beata zrozumiała, że przełożony jest absolutnie przekonany co do swoich ustaleń. Co więcej, spodziewa się najgorszego. A&nbsp;więc gwałtownej reakcji osoby, którą zamierzał ujawnić jako zabójcę.</p>
			<p class="calibre9">&ndash;	Ofiara musiała nie żyć, kiedy wyważyłem drzwi&nbsp;&ndash; powiedział.&nbsp;&ndash; Zatem tylko w&nbsp;jeden sposób można wyjaśnić fakt, że pokój był zamknięty.</p>
			<p class="calibre9">&ndash;	To znaczy?&nbsp;&ndash; spytała Łaba.</p>
			<p class="calibre9">Gerard wbił wzrok w&nbsp;deszcz za oknem, jakby chciał pokazać, że nie zamierza analizować reakcji pozostałych, bo nie jest mu to już do niczego potrzebne.</p>
			<p class="calibre9">&ndash;	Ofiara sama zamknęła się w&nbsp;pomieszczeniu&nbsp;&ndash; oznajmił.</p>
			<p class="calibre9">Salomon spojrzał na niego z&nbsp;powątpiewaniem, po czym znów parsknął tak, żeby wszyscy słyszeli.</p>
			<p class="calibre9">&ndash;	Brawo.</p>
			<p class="calibre9">&ndash;	Musiała to zrobić, kiedy jeszcze żyła&nbsp;&ndash; dodał niezrażony Edling.&nbsp;&ndash; Innego wytłumaczenia nie ma.</p>
			<p class="calibre9">&ndash;	Aha&nbsp;&ndash; odparł Grynberg.&nbsp;&ndash; Więc chłopiec sam się zamyka, potem sam odbiera sobie życie. Genialne.</p>
			<p class="calibre9">&ndash;	Nie.</p>
			<p class="calibre9">&ndash;	A&nbsp;jednak właśnie to pan sugeruje.</p>
			<p class="calibre9">&ndash;	Bynajmniej&nbsp;&ndash; sprzeciwił się Edling.&nbsp;&ndash; W&nbsp;moim przekonaniu ofiara była już ciężko ranna, kiedy zamykała się w&nbsp;pokoju.</p>
			<p class="calibre9">Po sali przeszedł cichy szmer, a&nbsp;Beata zerknęła na uczestników konferencji.</p>
			<p class="calibre9">&ndash;	Pan jest normalny?&nbsp;&ndash; rzucił Salomon.&nbsp;&ndash; Dlaczego chłopak miałby coś takiego zrobić?</p>
			<p class="calibre9">&ndash;	Dobre pytanie.</p>
			<p class="calibre9">&ndash;	Na które nie ma odpowiedzi.</p>
			<p class="calibre9">&ndash;	Jest&nbsp;&ndash; zauważył Gerard.&nbsp;&ndash; I&nbsp;to właśnie dzięki niej można zrozumieć, kto był zabójcą.</p>
			<p class="calibre9">&ndash;	Czyli?</p>
			<p class="calibre9">Edling podszedł do okna, po czym przysiadł na parapecie, ignorując wszystko, co działo się za nim.</p>
			<p class="calibre9">&ndash;	Jestem przekonany, że zabójca pojawił się u&nbsp;ofiary pod jakimś pretekstem, wszedł do środka, następnie zaatakował. Uderzenie musiało być silne, być może zadane, kiedy ofiara stała obrócona tyłem. Nie sprawiło wprawdzie, że ta straciła przytomność, ale doprowadziło ofiarę na skraj.</p>
			<p class="calibre9">Wszyscy milczeli. Janusz patrzył na Edlinga jak przez mgłę, znów nie potrafiąc opanować drżenia, jego żona zaś była już na dobre w&nbsp;innym świecie, gdzie nic z&nbsp;tego, co mówił Gerard, tak naprawdę się nie wydarzyło.</p>
			<p class="calibre9">&ndash;	Chłopiec był zdezorientowany, nie rozumiał, co się dzieje&nbsp;&ndash; kontynuował Edling.&nbsp;&ndash; Utracił zdolność rozpoznawania sytuacji, przez co nie miał pojęcia, kto go zaatakował ani dlaczego. Być może ledwo docierało do niego, że to w&nbsp;ogóle się wydarzyło.</p>
			<p class="calibre9">&ndash;	I?&nbsp;&ndash; rzuciła nerwowo Anita.</p>
			<p class="calibre9">&ndash;	Sprawca wiedział, że ciężko ranił ofiarę i&nbsp;że to jej ostatnie chwile życia, choć ta nie krwawiła jeszcze zbyt obficie, musiało się to wydarzyć dopiero po upadku. Inaczej widzielibyśmy ślady prowadzące do drzwi.</p>
			<p class="calibre9">Zebrani słuchali w&nbsp;milczeniu.</p>
			<p class="calibre9">&ndash;	W&nbsp;każdym razie zabójca miał świadomość, że właśnie dzięki temu może zrobić to, co zapewni mu bezkarność. Zdołał dotrzeć do chłopca, przebić się przez skrajny szok i&nbsp;przekonać go, żeby zamknął się w&nbsp;pokoju. Zakładam, że padł argument o&nbsp;tym, że to dla jego bezpieczeństwa, że na zewnątrz grasuje ktoś, kto chce go skrzywdzić, ktoś, kto już go zaatakował.</p>
			<p class="calibre9">Grynberg otworzył usta, ale się nie odezwał. Nikt nie zabrał głosu.</p>
			<p class="calibre9">Mimo to Beata miała wrażenie, że wszyscy chcą zadać to samo pytanie.</p>
			<p class="calibre9">&ndash;	Jest wśród nas tylko jedna osoba, która zdołałaby przekonać chłopca, że w&nbsp;istocie się o&nbsp;niego troszczy&nbsp;&ndash; oświadczył Gerard.&nbsp;&ndash; Tylko jedna, której w&nbsp;takiej sytuacji mógłby zaufać.</p>
			<p class="calibre9">Przeniósł wzrok na Janusza Kantyka.</p>
			<p class="calibre9">&ndash;	Jego ojciec&nbsp;&ndash; powiedział.</p>
			<h2 class="sigil_not_in_toc">21</h2>
			<p class="miejsce">Wodnik, Krynica Morska</p>
			<p class="styl">Spodziewał się, że mężczyzna się na niego rzuci. Byłby to naturalny rezultat tego, co się wydarzyło&nbsp;&ndash; i&nbsp;stałoby się tak zarówno, gdyby Kantyk był winny, jak i&nbsp;gdyby zarzucanego czynu się nie dopuścił.</p>
			<p class="calibre9">Gerard był przekonany, że pierwsze założenie jest słuszne.</p>
			<p class="calibre9">Nie istniało inne wytłumaczenie tego zabójstwa. Znajdowało także pokrycie w&nbsp;potencjalnym motywie, który Edling po rozmowach z&nbsp;uczestnikami potrafił dostrzec.</p>
			<p class="calibre9">Na razie jednak musiał zmierzyć się z&nbsp;wściekłością obnażonego człowieka.</p>
			<p class="calibre9">Kantyk natychmiast się przy nim znalazł, chwycił go za marynarkę i&nbsp;popchnął na okno. Szyba się zachwiała, ale wytrzymała.</p>
			<p class="calibre9">&ndash;	Spokój!&nbsp;&ndash; krzyknęła Łaba.</p>
			<p class="calibre9">Gerard się nie bronił. Nie czuł, że musi.</p>
			<p class="calibre9">W tej chwili odgrywali jedynie teatr, który Kantyk uznał za konieczny.</p>
			<p class="calibre9">Sposób, w&nbsp;jaki patrzył mu w&nbsp;oczy, dobitnie to potwierdzał. Brakowało w&nbsp;nim realnej złości za oszczerstwo.</p>
			<p class="calibre9">Mimo to Janusz szarpnął w&nbsp;bok, sprawiając, że Edling zatoczył się i&nbsp;gdyby nie stojąca obok komoda, wyrżnąłby na podłogę. Natychmiast się wyprostował, ale Kantyk był już obok.</p>
			<p class="calibre9">Nim Gerard się zorientował, tamten wyprowadził cios. Niedbały, desperacki, niespecjalnie zagrażający. Wylądował na skroni, sprawiając jedynie, że Edlingowi zahuczało w&nbsp;głowie.</p>
			<p class="calibre9">Zaraz potem dopadł do niego Grynberg, a&nbsp;tuż po nim Beata. Oboje unieruchomili Kantyka, podczas gdy Edling nadal jedynie mu się przyglądał.</p>
			<p class="calibre9">&ndash;	Chyba, kurwa, oszalałeś!&nbsp;&ndash; wydarł się Janusz.</p>
			<p class="calibre9">Zbyt dużo emocji, ocenił Edling. Stanowczo zbyt dużo. Być może przystawałoby to do większości ludzi w&nbsp;podobnej sytuacji, ale nie do Kantyka.</p>
			<p class="calibre9">&ndash;	Jak śmiesz…</p>
			<p class="calibre9">&ndash;	Niech pan się uspokoi&nbsp;&ndash; rzucił Salomon.</p>
			<p class="calibre9">&ndash;	Ja? Ja mam się uspokoić? Niech on lepiej, kurwa…</p>
			<p class="calibre9">&ndash;	Nic nie robi.</p>
			<p class="calibre9">Janusz spróbował się wyrwać, ale na próżno.</p>
			<p class="calibre9">&ndash;	Jakie nic?! Jakie nic?!&nbsp;&ndash; krzyknął.&nbsp;&ndash; Ma czelność mówić, że… Nie, kurwa, nie pozwolę!</p>
			<p class="calibre9">Beata nadal się z&nbsp;nim szarpała, co wprawiało Edlinga w&nbsp;pewien niepokój. Fakt faktem, Kantyk nie miał widocznej muskulatury, był raczej wątłej postawy. Mógł jednak wykonać jakiś zaskakujący ruch.</p>
			<p class="calibre9">&ndash;	Nie ma pan, kurwa, za grosz…</p>
			<p class="calibre9">Urwał, kiedy Gerard się do niego zbliżył. Wolał, by to na nim zogniskowała się ta pozorowana złość.</p>
			<p class="calibre9">&ndash;	Za grosz przyzwoitości&nbsp;&ndash; dokończył Kantyk.</p>
			<p class="calibre9">Zaraz potem splunął Edlingowi prosto w&nbsp;twarz. Ten zamrugał, po czym spokojnie wyciągnął z&nbsp;kieszeni marynarki chusteczkę i&nbsp;wytarł plwocinę.</p>
			<p class="calibre9">&ndash;	Skończył pan?&nbsp;&ndash; spytał.</p>
			<p class="calibre9">&ndash;	Skończę, jak będziesz, kurwa, przepraszać za to wszystko, co powiedziałeś.</p>
			<p class="calibre9">&ndash;	Nie mam takiego zamiaru.</p>
			<p class="calibre9">Znów zdwoił wysiłki, by się wyrwać.</p>
			<p class="calibre9">&ndash;	A&nbsp;pan mógłby sobie darować to przedstawienie&nbsp;&ndash; poradził Gerard.</p>
			<p class="calibre9">&ndash;	Ja ci zaraz, kurwa…</p>
			<p class="calibre9">Urwał, kiedy Grynberg mocniej szarpnął go za bark.</p>
			<p class="calibre9">&ndash;	Inaczej kochanek pańskiej żony będzie zmuszony w&nbsp;końcu sprowadzić pana do parteru&nbsp;&ndash; dorzucił Edling.</p>
			<p class="calibre9">Kantyk nagle zastygł.</p>
			<p class="calibre9">Słuszna reakcja, szczególnie jeśli miał zamiar dalej zachowywać pozory. Nie mogła jednak trwać zbyt długo, chodziło przecież tylko o&nbsp;pokazanie chwilowego szoku.</p>
			<p class="calibre9">Edling się nie pomylił. Raptem parę sekund później Janusz znów próbował się na niego rzucić.</p>
			<p class="calibre9">&ndash;	To pana zgubiło&nbsp;&ndash; powiedział Gerard, odchodząc od szarpiących się ludzi.</p>
			<p class="calibre9">Przeszedł na środek stołówki, czując skupione na sobie spojrzenia zebranych. Potem obrócił się w&nbsp;stronę Kantyka.</p>
			<p class="calibre9">&ndash;	Rozumie pan to już, prawda?</p>
			<p class="calibre9">Janusz nie odpowiedział, nadal się wyrywając.</p>
			<p class="calibre9">&ndash;	Jest pan obecnie najlepszym specjalistą od kinezyki w&nbsp;naszym kraju&nbsp;&ndash; podjął Edling.&nbsp;&ndash; Wydaje się całkowicie niemożliwe, by przegapił pan zdradę żony.</p>
			<p class="calibre9">&ndash;	Zamknij, kurwa, ryj!</p>
			<p class="calibre9">&ndash;	Nie planuję.</p>
			<p class="calibre9">Kantyk starał się odepchnąć Drejer, ale ta trzymała go z&nbsp;niemniejszą siłą niż Grynberg.</p>
			<p class="calibre9">&ndash;	A&nbsp;nawet jeśli nie wiedziałby pan o&nbsp;romansie, dostrzegłby pan jego oznaki tutaj, kiedy byliśmy wszyscy razem&nbsp;&ndash; kontynuował Edling.&nbsp;&ndash; Ja nie znam pańskiej żony, a&nbsp;bez trudu zauważyłem długie spojrzenia, które posyłała w&nbsp;kierunku prokuratora Grynberga. Wskutek tego zainteresowałem się tym, jak on patrzy na nią. Jak zachowują się, kiedy są obok siebie. Jak się zwracają do innych, a&nbsp;jak pod swoim adresem. I&nbsp;jak się omijają, choć cały czas coś ich do siebie ciągnie.</p>
			<p class="calibre9">Gerard zrobił pauzę, by nabrać tchu, a&nbsp;Kantyk przestał się szamotać.</p>
			<p class="calibre9">Przez chwilę trwało nerwowe milczenie.</p>
			<p class="calibre9">&ndash;	Musiał pan to widzieć&nbsp;&ndash; dodał Edling.&nbsp;&ndash; Nawet gdyby wziąć poprawkę na szok wywołany śmiercią syna. Nasze instynkty śledcze działają niezależnie od nas, nie da się ich wyłączyć w&nbsp;trudnych momentach. Przeciwnie, może wtedy funkcjonują jeszcze lepiej, bez naszej świadomości.</p>
			<p class="calibre9">Gerard zaczął podchodzić do Kantyka.</p>
			<p class="calibre9">&ndash;	Czy pan by tego chciałm czy nie, w&nbsp;Wodniku dowiedziałby się pan o&nbsp;romansie&nbsp;&ndash; kontynuował.&nbsp;&ndash; Ale tak się nie stało. Bo wszystko było dla pana jasne dużo wcześniej. I&nbsp;to nie tylko w&nbsp;kwestii tego jednego romansu, prawda? Wiedział pan też o&nbsp;pozostałych.</p>
			<p class="calibre9">Edling zatrzymał się i&nbsp;przeniósł wzrok na Cecylię.</p>
			<p class="calibre9">&ndash;	Pańska żona sama to przed nami przyznała&nbsp;&ndash; dodał.&nbsp;&ndash; Mówiła, że miała kilku kochanków. I&nbsp;że nie czuła się potrzebna w&nbsp;państwa małżeństwie.</p>
			<p class="calibre9">Kantyk milczał podobnie jak pozostali, a&nbsp;Gerard przeniósł wzrok na Katarzynę Łabę.</p>
			<p class="calibre9">&ndash;	To, co pani powiedziała, miało dla mnie kluczowe znaczenie&nbsp;&ndash; zauważył.&nbsp;&ndash; Ale nie mogę się z&nbsp;tym do końca zgodzić. Psychika sprawcy i&nbsp;jego motywacje zawsze mówią o&nbsp;przestępstwie więcej niż ślady kryminalistyczne. W&nbsp;tym przypadku również tak było. Zrozumiałem to, kiedy przypatrywałem się pani Cecylii, kiedy starała się przemówić do zmarłego syna.</p>
			<p class="calibre9">Edling znów skupił się na Kantyku.</p>
			<p class="calibre9">&ndash;	Wcześniej tego nie zauważyłem, bo nie wiedziałem, gdzie patrzeć&nbsp;&ndash; ciągnął.&nbsp;&ndash; Wówczas jednak mogłem na spokojnie to przeanalizować.</p>
			<p class="calibre9">&ndash;	Co konkretnie?&nbsp;&ndash; rzucił Grynberg.</p>
			<p class="calibre9">&ndash;	To, że chłopiec nie jest fizycznie ani trochę podobny do matki. Musiał wdać się całkowicie w&nbsp;ojca.</p>
			<p class="calibre9">&ndash;	Ale…</p>
			<p class="calibre9">&ndash;	Nie jest także w&nbsp;żadnym stopniu podobny do Janusza Kantyka.</p>
			<p class="calibre9">Gerard spodziewał się kolejnego ataku, właściwie na niego czekał. Ten jednak nie nadszedł.</p>
			<p class="calibre9">&ndash;	Uważam, że ojcem dziecka był ktoś inny&nbsp;&ndash; dodał, patrząc mężczyźnie prosto w&nbsp;oczy.&nbsp;&ndash; I&nbsp;że doskonale pan o&nbsp;tym wiedział.</p>
			<p class="calibre9">Janusz nie pozorował zaskoczenia, właściwie zrezygnował z&nbsp;okazywania jakichkolwiek emocji, prawdziwych czy nie. Zastygł w&nbsp;całkowitym bezruchu, jedynie jego oczy się poruszały.</p>
			<p class="calibre9">Edling odwrócił się do żony Kantyka.</p>
			<p class="calibre9">&ndash;	Pani Cecylio, może to pani potwierdzić?&nbsp;&ndash; spytał.</p>
			<p class="calibre9">Kobieta sprawiała wrażenie, jakby całkowicie odcięła się od tego, co się działo. Wstała, a&nbsp;potem bez słowa, powolnym krokiem ruszyła w&nbsp;kierunku schodów.</p>
			<p class="calibre9">&ndash;	Jezu…&nbsp;&ndash; odezwała się Łaba.&nbsp;&ndash; Zabił pan to dziecko, bo…</p>
			<p class="calibre9">&ndash;	Ty pieprzony zwyrodnialcu…&nbsp;&ndash; rzuciła Gaberek.</p>
			<p class="calibre9">Patrzyli na Kantyka wzrokiem, który sugerował, że nie interesuje ich już stuprocentowe potwierdzenie hipotezy Edlinga. Teraz pragnęli wyłącznie wymierzyć sprawiedliwość.</p>
			<p class="calibre9">Choć nie dało się tego po nim poznać, Kantyk musiał gorączkowo zastanawiać się nad sposobem wyjścia z&nbsp;opresji. Znał mechanizm ludzkich emocji i&nbsp;reakcji, zdawał sobie sprawę z&nbsp;tego, że zaprzeczanie i&nbsp;wypieranie się często okazuje się dla nich katalizatorem.</p>
			<p class="calibre9">Milczał więc, patrząc nieruchomym wzrokiem na Edlinga.</p>
			<p class="calibre9">&ndash;	Co z&nbsp;ciebie, kurwa, za potwór?&nbsp;&ndash; rzuciła Gaberek.</p>
			<p class="calibre9">&ndash;	Jak w&nbsp;ogóle…&nbsp;&ndash; dodała Katarzyna.</p>
			<p class="calibre9">Spojrzały na siebie w&nbsp;poszukiwaniu oparcia, żadna z&nbsp;nich nie mogła go jednak zaoferować drugiej.</p>
			<p class="calibre9">&ndash;	Skurwysynu…&nbsp;&ndash; syknął Grynberg, ściskając mocniej jego rękę.&nbsp;&ndash; Zdajesz sobie sprawę, co…</p>
			<p class="calibre9">Urwał, orientując się, że Cecylia wchodzi po schodach na piętro. Wszyscy powiedli za nią wzrokiem, ale jedynym, który ruszył w&nbsp;jej ślad, okazał się Edling.</p>
			<p class="calibre9">To ona była w&nbsp;tej chwili istotna. Nie Kantyk.</p>
			<p class="calibre9">&ndash;	Pani Cecylio.</p>
			<p class="calibre9">Nie zareagowała, wciąż wydawała się całkowicie nieobecna. Gerard szedł za nią, starając się naprędce znaleźć słowa, które okażą się odpowiednie.</p>
			<p class="calibre9">Czy rozumiała do końca, że to mąż odebrał życie jej synowi? Być może. Ale tylko być może.</p>
			<p class="calibre9">&ndash;	Pani Cecylio&nbsp;&ndash; spróbował jeszcze raz Edling.</p>
			<p class="calibre9">Kobieta zatrzymała się na jednym ze schodków, potem obejrzała się przez ramię. Policzki miała suche, ale tylko dlatego, że przed momentem je otarła.</p>
			<p class="calibre9">&ndash;	Tak&nbsp;&ndash; odezwała się.</p>
			<p class="calibre9">Nie powiedziała nic więcej, nie musiała.</p>
			<p class="calibre9">Ruszyła z&nbsp;powrotem przed siebie, a&nbsp;Gerard zawahał się, niepewny, czy powinien jej towarzyszyć. W&nbsp;końcu uznał, że tak. W&nbsp;takiej sytuacji nie powinno zostawiać się nikogo samemu sobie.</p>
			<p class="calibre9">Cecylia spędziła przy synu kilkanaście minut. Mówiła do niego tak, jakby mógł odpowiedzieć, a&nbsp;Edling siedział obok. Nie przeszkadzał jej, nie pytał o&nbsp;nic. Chciał po prostu, by wiedziała, że nie jest sama.</p>
			<p class="calibre9">W końcu spojrzała na niego przekrwionymi oczami.</p>
			<p class="calibre9">&ndash;	To była miłość mojego życia&nbsp;&ndash; odezwała się.</p>
			<p class="calibre9">Gerard założył, że mówi o&nbsp;synu, jej wyraz twarzy dał mu jednak pojęcie, że nie.</p>
			<p class="calibre9">&ndash;	Spotykaliśmy się w&nbsp;liceum, chwilę na studiach, zanim poznałam Janusza&nbsp;&ndash; wyjaśniła nieobecnym głosem.&nbsp;&ndash; Potem… potem próbowałam uciąć to, co nas łączyło, ale takich rzeczy się nie da, wie pan? To był pierwszy raz, kiedy…</p>
			<p class="calibre9">Mówiła przez chwilę, czasem składnie, czasem bez ładu. Edling nie potrzebował go, by wszystko zrozumieć. Stara miłość z&nbsp;lat szkolnych. Przypadkowe spotkanie, kolejne już celowe.</p>
			<p class="calibre9">Ani się obejrzała, przeszłość wróciła. A&nbsp;owocem tego powrotu był Ali.</p>
			<p class="calibre9">Sądziła, że Janusz nie wie. Skąd miałby wiedzieć? Dobrze ukrywała to uczucie, dobrze ukrywała także wszystko inne. Nie miał powodu myśleć, że Ali nie jest jego synem. Nigdy nie podawał tego w&nbsp;wątpliwość, nigdy nie chciał zlecać żadnych badań.</p>
			<p class="calibre9">Ale ona wiedziała. Wiedziała od początku, już kiedy była w&nbsp;ciąży. Kobieta nie musi sprawdzać takich rzeczy, mówiła.</p>
			<p class="calibre9">&ndash;	Jak on się dowiedział?&nbsp;&ndash; zapytała.&nbsp;&ndash; Kiedy?</p>
			<p class="calibre9">Gerard cicho westchnął.</p>
			<p class="calibre9">&ndash;	Przypuszczam, że pani związek z&nbsp;Salomonem Grynbergiem mógł go do tego popchnąć.</p>
			<p class="calibre9">&ndash;	Może…</p>
			<p class="calibre9">&ndash;	W&nbsp;chorym człowieku czasem wystarcza jedna myśl.</p>
			<p class="calibre9">A ten z&nbsp;pewnością do takich należał. Nie trzeba było mu wiele, by postanowił sprawdzić, czy to on jest ojcem dziecka. Im chłopiec był starszy, tym wyraźniej odznaczał się brak fizycznego podobieństwa. Może Kantyk zaczął grzebać w&nbsp;jej przeszłości, może natknął się na jakieś zdjęcie tamtego mężczyzny. Połączył jedno z&nbsp;drugim.</p>
			<p class="calibre9">Edlingowi trudno było sobie wyobrazić, co w&nbsp;tej chwili dzieje się w&nbsp;głowie Cecylii. Przechodziło to ludzkie pojęcie. Nikt nie był stworzony do tego, by sobie z&nbsp;tym radzić.</p>
			<p class="calibre9">Kobieta pochyliła się nad ciałem syna, pocałowała go w&nbsp;czoło, a&nbsp;potem powoli zaczęła wstawać. Zakołysała się lekko, więc Gerard czym prędzej ją podtrzymał.</p>
			<p class="calibre9">&ndash;	Jest taki zimny&nbsp;&ndash; odezwała się.</p>
			<p class="calibre9">Edlinga ścisnęło w&nbsp;przełyku.</p>
			<p class="calibre9">&ndash;	Potrzebuję czegoś, żeby go okryć, widziałam gdzieś tutaj koc.</p>
			<p class="calibre9">&ndash;	Pani Cecylio…</p>
			<p class="calibre9">&ndash;	Zmarznie.</p>
			<p class="calibre9">Nie powinien tego robić, mimo to pozwolił jej znaleźć koc, a&nbsp;następnie okryć nim dziecko. Poprawiła go tak, by zakryć szyję, a&nbsp;potem przesunęła dłonią po policzku chłopca.</p>
			<p class="calibre9">Gerard wyprowadził ją z&nbsp;pokoju, myśląc o&nbsp;tym, co się wydarzyło. Był przekonany, że postawił właściwą tezę. Janusz Kantyk w&nbsp;najokrutniejszy sposób wykorzystał zaufanie, które syn żywił wobec ojca. Zrobił użytek z&nbsp;pierwotnych instynktów, zwykłego atawistycznego automatyzmu. I&nbsp;sprzeniewierzył się wszystkiemu, co powinno cechować rodzica.</p>
			<p class="calibre9">Był psychopatą, co do tego Edling nie miał najmniejszych wątpliwości. Gdyby nie bodziec ze strony żony, coś innego wyzwoliłoby w&nbsp;nim mordercze instynkty. Jeśli nie zabiłby syna, zabiłby kogoś innego.</p>
			<p class="calibre9">Niewykluczone, że dlatego zajął się czytaniem mowy ciała. Jak każdy inny psychopata, był pozbawiony empatii. Na gruncie emocjonalnym nie potrafił pojąć ludzkich zachowań, potrzebował do tego naukowej siatki pojęciowej.</p>
			<p class="calibre9">Gerard urwał te rozważania. Przyjdzie na nie czas, kiedy zjawią się tu śledczy z&nbsp;lokalnej prokuratury. I&nbsp;kiedy psychiatrzy sądowi dobiorą się do Kantyka.</p>
			<p class="calibre9">Ostrożnie prowadził Cecylię po schodach na dół, odnosząc wrażenie, że gdyby ją puścił, ta nie byłaby w&nbsp;stanie utrzymać równowagi.</p>
			<p class="calibre9">Kiedy zeszli do stołówki, zastali widok zupełnie inny niż ten, który widzieli wcześniej.</p>
			<p class="calibre9">Kantyk siedział przywiązany do krzesła. Krew lała się z&nbsp;jego twarzy, głowa opadała. Grynberg stał obok, oddychając ciężko, przy nim zaś znajdowała się Katarzyna Łaba. W&nbsp;ręku trzymała tłuczek do mięsa.</p>
			<p class="calibre9">Beata Drejer stała przy ścianie z&nbsp;uniesionymi rękoma. Ze służbowej broni celowała do niej Gaberek.</p>
			<h2 class="sigil_not_in_toc">22</h2>
			<p class="miejsce">Bulwar Słoneczny, Krynica Morska</p>
			<p class="styl">Gocha i&nbsp;Fabisch wzięli po burgerze na wynos, po czym wyjściem numer 27 ruszyli na plażę. Nastroje były dalekie od tych, które towarzyszyłyby ludziom kierującym się nad morze w&nbsp;sezonie, ale oboje potrzebowali oddechu.</p>
			<p class="calibre9">Usiedli na drewnianych schodkach przy zejściu, nikomu nie wadząc, ruch był bowiem zerowy. Jedli przez moment w&nbsp;milczeniu, ona cheeseburgera, jako że był najtańszy, on Burgera Posejdon, za którego trzeba było wyłożyć 69 złotych. Wziąwszy jednak pod uwagę tempo, w&nbsp;jakim Kacper pałaszował, należało uznać, że nie żałuje wydanych pieniędzy.</p>
			<p class="calibre9">Rosa przesuwała wzrokiem po horyzoncie, gdzieś w&nbsp;oddali dostrzegając niewyraźny zarys statku. Ktoś obeznany z&nbsp;morzem pewnie powiedziałby „okrętu”. Pewnie nawet byłby w&nbsp;stanie stwierdzić, że to tankowiec albo trawler. Względnie użyłby innej nazwy, która niewiele jej mówiła.</p>
			<p class="calibre9">Wiatr był ledwie wyczuwalny, morze spokojne, panowała flauta. Łatwo było dać się oszukać, że świat jest dobrym miejscem.</p>
			<p class="calibre9">&ndash;	Całkiem niezłe&nbsp;&ndash; odezwał się Fabisch, ocierając usta.</p>
			<p class="calibre9">Gośka była dopiero w&nbsp;połowie swojego dania. Po prawdzie nie miała apetytu, w&nbsp;ogóle oponowała przed wejściem do burgerowni. Jedyne, czego potrzebowała, to informacje.</p>
			<p class="calibre9">Dzwonili do prokuratury w&nbsp;Bytomiu zaraz po tym, jak odkryli, że Grynberg zaginął. Starali się ustalić cokolwiek, ale na próżno. Miejscowi obiecali jednak, że w&nbsp;ramach zawodowej solidarności przekażą Kacprowi wszelkie nowe informacje, gdy te tylko się pojawią.</p>
			<p class="calibre9">Niemal od razu Rosa poprosiła o&nbsp;pomoc ludzi z&nbsp;NSI, znów nieco żałując, że zrezygnowała z&nbsp;posady w&nbsp;stacji. Miałaby teraz narzędzia, dzięki którym zrozumienie tego, co wydarzyło się tu dwadzieścia lat temu, byłoby znacznie łatwiejsze.</p>
			<p class="calibre9">Odnalezienie Gera byłoby znacznie łatwiejsze.</p>
			<p class="calibre9">Nadal przekonywała się, że jedno i&nbsp;drugie ma ze sobą coś wspólnego, choć gdyby miała stanąć przed kamerą <em class="calibre4">Raportu</em> NSI i&nbsp;bez wszelkich wątpliwości dowieść, w&nbsp;jaki sposób, poległaby.</p>
			<p class="calibre9">Na powrót skupiła się na morzu.</p>
			<p class="calibre9">Nie wiedziała, jak długo siedzieli na schodkach z&nbsp;Fabischem. Oboje zanurzyli się w&nbsp;milczeniu, które powinno sprawiać im dyskomfort, a&nbsp;jednak koiło.</p>
			<p class="calibre9">W końcu ciszę przerwał dzwonek komórki Kacpra. Ledwo po nią sięgnął, Gocha zrozumiała, że właśnie na ten telefon czekali.</p>
			<p class="calibre9">&ndash;	Tak?&nbsp;&ndash; rzucił Fabisch, przełączając na głośnik.</p>
			<p class="calibre9">&ndash;	Prokurator Leśniewska z&nbsp;Bytomia, dzwonię w&nbsp;sprawie…</p>
			<p class="calibre9">&ndash;	Tak, pamiętam panią. Dziękuję za telefon.</p>
			<p class="calibre9">Młoda kobieta po drugiej stronie cicho chrząknęła, podczas gdy Rosa zastanawiała się, jak daleko idzie ta zawodowa solidarność. Spodziewała się, że Bytom nie będzie miał oporów przed dzieleniem się wiedzą, ale nie sądziła, że tamtejsi zdobędą ją tak szybko.</p>
			<p class="calibre9">&ndash;	Wydaje mi się, że coś dla pana mam&nbsp;&ndash; oznajmiła Leśniewska.&nbsp;&ndash; Właściwie dla nas też.</p>
			<p class="calibre9">&ndash;	To znaczy?</p>
			<p class="calibre9">&ndash;	Pojawił się pewien trop, który akurat pan ma sposobność sprawdzić.</p>
			<p class="calibre9">A zatem coś za coś, no tak. Gośka niepotrzebnie łudziła się, że zadziałała tu zwykła ludzka bezinteresowność.</p>
			<p class="calibre9">&ndash;	Ja?&nbsp;&ndash; spytał Kacper.&nbsp;&ndash; Dlaczego?</p>
			<p class="calibre9">W słuchawce rozległ się jakiś trzask, potem szelest przekładanych papierów.</p>
			<p class="calibre9">&ndash;	Pani prokurator?</p>
			<p class="calibre9">&ndash;	Już panu wszystko wyjaśniam&nbsp;&ndash; odparła, znów oczyszczając gardło.&nbsp;&ndash; Przepraszam, przeziębiłam się.</p>
			<p class="calibre9">&ndash;	Nie szkodzi. To w&nbsp;czym rzecz?</p>
			<p class="calibre9">Zaniosła się głośnym kaszlem, miała jednak na tyle ogłady, żeby odsunąć słuchawkę.</p>
			<p class="calibre9">&ndash;	Zaczęliśmy sprawdzać wszystko, co robił prokurator Grynberg po pańskiej wizycie&nbsp;&ndash; podjęła.</p>
			<p class="calibre9">Pańskiej, nie państwa. Dobrze, uznała w&nbsp;duchu Gocha. Im dłużej śledczy będą sądzili, że cała sprawa dotyczy tylko ich, tym lepiej dla niej.</p>
			<p class="calibre9">&ndash;	Jego komórka jeszcze przez jakiś czas logowała się do tych samych stacji bazowych, widać to nawet przy całym tym zanieczyszczeniu cyfrowym… nie wiem, czy macie je też w&nbsp;Opolu, ale tutaj dokonać triangulacji to jest jakieś, kurwa, nieporozumienie.</p>
			<p class="calibre9">&ndash;	U&nbsp;nas tak samo&nbsp;&ndash; przyznał Fabisch.&nbsp;&ndash; Ale skoro nie było z&nbsp;tym problemu…</p>
			<p class="calibre9">&ndash;	To znaczy, że Grynberg nie ruszał się z&nbsp;gabinetu&nbsp;&ndash; ucięła.&nbsp;&ndash; Rzecz w&nbsp;tym, że później telefon też nie logował się do innych stacji.</p>
			<p class="calibre9">&ndash;	Czyli wyłączył go, zanim wyszedł.</p>
			<p class="calibre9">&ndash;	Zgadza się.</p>
			<p class="calibre9">Kacper zerknął na Gochę, a&nbsp;ona bez trudu odczytała znaczenie jego spojrzenia. Salomon Grynberg znikł z&nbsp;własnej woli. Zanim to zrobił, wyłączył telefon.</p>
			<p class="calibre9">&ndash;	Sprawdziliśmy też połączenia z&nbsp;tego numeru&nbsp;&ndash; dodała Leśniewska.&nbsp;&ndash; Żadnych nie było. Mimo to sekretarka twierdzi, że prokurator Grynberg przed wyjściem poprosił, by nie wpuszczać nikogo ani nie łączyć żadnych rozmów.</p>
			<p class="calibre9">&ndash;	To co robił?</p>
			<p class="calibre9">&ndash;	Zakładamy, że musiał się z&nbsp;kimś szybko skontaktować. I&nbsp;zrobił to za pomocą służbowego telefonu.</p>
			<p class="calibre9">&ndash;	Niedziwne&nbsp;&ndash; zauważył Fabisch.&nbsp;&ndash; Tego nie ma jak podsłuchać. Ani czegokolwiek wyciągnąć, wszystko jest chronione, chodzi w&nbsp;końcu o&nbsp;niezależność prokuratorską.</p>
			<p class="calibre9">&ndash;	Nie wszystko.</p>
			<p class="calibre9">&ndash;	To znaczy?</p>
			<p class="calibre9">&ndash;	To znaczy Grynberg z&nbsp;pewnością tak sądził, dlatego się na to zdecydował&nbsp;&ndash; sprecyzowała rozmówczyni.&nbsp;&ndash; Ale nic nie stoi na przeszkodzie, żeby sprawdzić jedną rzecz.</p>
			<p class="calibre9">&ndash;	Jaką?</p>
			<p class="calibre9">&ndash;	Numer, pod który zostało wykonane połączenie.</p>
			<p class="calibre9">Rosa nagle się ożywiła. To nie był pozbawiony znaczenia trop, to było coś, na co czekała.</p>
			<p class="calibre9">Ktokolwiek stał za tym, co się działo, z&nbsp;pewnością w&nbsp;jakiś sposób sterował Salomonem Grynbergiem, być może zmuszał go do milczenia przez te wszystkie lata. I&nbsp;byłby pierwszą osobą, do której prokurator zadzwoniłby po wizycie dwójki ludzi grzebiących w&nbsp;sprawie.</p>
			<p class="calibre9">Fabisch musiał założyć podobnie.</p>
			<p class="calibre9">&ndash;	Sprawdziliście go?&nbsp;&ndash; rzucił nerwowo.&nbsp;&ndash; Należy do Jonasza Bejtara?</p>
			<p class="calibre9">Odpowiedziało mu chwilowe milczenie.</p>
			<p class="calibre9">&ndash;	Do kogo?&nbsp;&ndash; spytała Leśniewska.&nbsp;&ndash; Zaraz…</p>
			<p class="calibre9">&ndash;	To ten jasnowidz, który…</p>
			<p class="calibre9">&ndash;	Kabalista z&nbsp;Chabrów?</p>
			<p class="calibre9">&ndash;	Tak.</p>
			<p class="calibre9">&ndash;	A&nbsp;skąd on w&nbsp;tej sprawie?</p>
			<p class="calibre9">Gocha ciężko wypuściła powietrze. Pudło. Ale może nie do końca, Bejtar przecież nie musiał działać sam. Mógł też używać innego telefonu.</p>
			<p class="calibre9">&ndash;	Mniejsza z&nbsp;tym&nbsp;&ndash; odparł Kacper.&nbsp;&ndash; Domyślam się, że skoro ja mogę to sprawdzić, to numer był zarejestrowany w&nbsp;Krynicy Morskiej?</p>
			<p class="calibre9">Po drugiej stronie linii znów zaległa chwilowa cisza. Rosa miała nadzieję, że tym razem wynika z&nbsp;tego, że trafili.</p>
			<p class="calibre9">&ndash;	Nie&nbsp;&ndash; zaprzeczyła Leśniewska.&nbsp;&ndash; W&nbsp;ogóle nie pochodzi z&nbsp;Polski.</p>
			<p class="calibre9">&ndash;	A&nbsp;skąd?</p>
			<p class="calibre9">&ndash;	Ma prefiks plus siedem.</p>
			<p class="calibre9">&ndash;	Plus siedem?&nbsp;&ndash; rzucił Fabisch.&nbsp;&ndash; Co to za kraj?</p>
			<p class="calibre9">&ndash;	Ostatni, który chciałby pan odwiedzić.</p>
			<p class="calibre9">&ndash;	USA?</p>
			<p class="calibre9">Kobieta na chwilę zamilkła.</p>
			<p class="calibre9">&ndash;	Mam sporo memów w&nbsp;telefonie&nbsp;&ndash; wyjaśnił Kacper.&nbsp;&ndash; Część dotyczy Trumpa.</p>
			<p class="calibre9">&ndash;	Rozumiem&nbsp;&ndash; odparła pod nosem Leśniewska.&nbsp;&ndash; Ale nie, kierunkowy do Stanów to plus jeden.</p>
			<p class="calibre9">&ndash;	A&nbsp;plus siedem?</p>
			<p class="calibre9">&ndash;	Rosja.</p>
			<p class="calibre9">Gośka podniosła się ze schodków, nie potrafiąc usiedzieć. Salomon Grynberg miałby dzwonić do Rosji? Po jaką cholerę?</p>
			<p class="calibre9">&ndash;	Jest pani…</p>
			<p class="calibre9">&ndash;	Tak, jestem pewna&nbsp;&ndash; ucięła prokuratorka.&nbsp;&ndash; W&nbsp;dodatku dalszy prefiks, czterysta jeden, wskazuje na konkretny region.</p>
			<p class="calibre9">&ndash;	Jaki?</p>
			<p class="calibre9">&ndash;	Obwód królewiecki. Numer abonenta zaś na miasto Mamonowo.</p>
			<p class="calibre9">&ndash;	Nie kojarzę.</p>
			<p class="calibre9">&ndash;	Nieduża mieścina, ma lekko ponad osiem tysięcy mieszkańców. Coś jak nasze Barczewo, tyle że chyba nie tak często odwiedzane.</p>
			<p class="calibre9">Rosa wbiła wzrok w&nbsp;Kacpra, a&nbsp;on szybko jej się zrewanżował.</p>
			<p class="calibre9">&ndash;	Jak pan może się domyślić, mamy utrudnione zadanie&nbsp;&ndash; podjęła Leśniewska.&nbsp;&ndash; Nie sposób będzie przymusić rosyjskie organy ścigania do choćby częściowej współpracy.</p>
			<p class="calibre9">Fabisch potrzebował chwili, by poukładać to wszystko w&nbsp;głowie.</p>
			<p class="calibre9">&ndash;	Może nie trzeba będzie przymuszać&nbsp;&ndash; zauważył w&nbsp;końcu.&nbsp;&ndash; Wojna wojną, ale na innych polach nadal współdziała się z&nbsp;Rosjanami.</p>
			<p class="calibre9">&ndash;	Na jakich niby?</p>
			<p class="calibre9">&ndash;	Chociażby w&nbsp;sprawach związanych z&nbsp;przestrzenią kosmiczną. Cokolwiek się dzieje, czy Putin najeżdża Gruzję, czy bombarduje Ukrainę, na tym polu współpraca zawsze odbywa się tak samo. Może więc…</p>
			<p class="calibre9">&ndash;	Obawiam się, że kosmos to inna sprawa.</p>
			<p class="calibre9">&ndash;	Tak czy inaczej warto sprawdzić&nbsp;&ndash; odparł Kacper.&nbsp;&ndash; Szczególnie że nic nie obliguje nas do… pełnej szczerości.</p>
			<p class="calibre9">&ndash;	Znaczy?</p>
			<p class="calibre9">&ndash;	Możemy przekonać ich, że próbujemy namierzyć jakiegoś ukraińskiego przestępcę. Ochoczo pomogą.</p>
			<p class="calibre9">&ndash;	Wątpię, by byli tak naiwni.</p>
			<p class="calibre9">Pewnie miała rację, Fabisch dał się porwać zbyt dużemu optymizmowi.</p>
			<p class="calibre9">&ndash;	Niemniej jest pan niedaleko&nbsp;&ndash; dodała Leśniewska.</p>
			<p class="calibre9">&ndash;	Na polskiej części mierzei.</p>
			<p class="calibre9">&ndash;	Ale może się pan dostać na tę drugą.</p>
			<p class="calibre9">&ndash;	Tak po prostu?</p>
			<p class="calibre9">&ndash;	Nie ma większych obostrzeń&nbsp;&ndash; zauważyła prokuratorka.&nbsp;&ndash; Potrzebuje pan e-wizy, to da się załatwić dość szybko, oprócz tego potwierdzenia celu podróży, co też załatwimy za pomocą vouchera turystycznego. Wszystko jest do zrobienia.</p>
			<p class="calibre9">&ndash;	I&nbsp;co miałbym tam robić?</p>
			<p class="calibre9">&ndash;	Dowiedzieć się tego, czego nie możemy zdalnie. I&nbsp;to czym prędzej, bo wedle wszelkiego prawdopodobieństwa Grynberg nie będzie tam długo.</p>
			<p class="calibre9">&ndash;	Nie wiemy, czy w&nbsp;ogóle się tam skierował.</p>
			<p class="calibre9">&ndash;	Na sto procent? Nie&nbsp;&ndash; przyznała.&nbsp;&ndash; Ale innej poszlaki nie mamy.</p>
			<p class="calibre9">Fabisch zerknął na Gośkę tak, jakby oczekiwał, że włączy się do rozmowy i&nbsp;przejmie inicjatywę. Rosa jednak nie miała zamiaru tego robić. Zresztą na dobrą sprawę wyciągnęli z&nbsp;Leśniewskiej wszystko, co się dało. Teraz to ona chciała coś od nich.</p>
			<p class="calibre9">Kacper przeniósł wzrok na komórkę, którą położył na udzie.</p>
			<p class="calibre9">&ndash;	Ale co Grynberg właściwie miałby tam robić?&nbsp;&ndash; rzucił.</p>
			<p class="calibre9">&ndash;	Liczymy, że właśnie na to pytanie pan pomoże nam odpowiedzieć.</p>
			<p class="calibre9">&ndash;	Cóż…</p>
			<p class="calibre9">&ndash;	To nic niebezpiecznego, nic niezgodnego z&nbsp;prawem. Obywatel RP ma prawo podróżować na teren Federacji Rosyjskiej.</p>
			<p class="calibre9">&ndash;	W&nbsp;porządku, ale…</p>
			<p class="calibre9">&ndash;	Świetnie&nbsp;&ndash; wpadła mu w&nbsp;słowo Leśniewska.&nbsp;&ndash; Postaramy się wszystko przygotować jak najprędzej.</p>
			<p class="calibre9">&ndash;	Ale wiedzą państwo, gdzie w&nbsp;ogóle miałbym szukać? To Mamonowo pewnie jest…</p>
			<p class="calibre9">&ndash;	Wiemy&nbsp;&ndash; ucięła prokuratorka.&nbsp;&ndash; Udało nam się ustalić, że numer zarejestrowano przy ulicy Pobledy.</p>
			<p class="calibre9">&ndash;	Długa jest?</p>
			<p class="calibre9">&ndash;	Niestety&nbsp;&ndash; przyznała Leśniewska.&nbsp;&ndash; Ponad kilometr, gęsta zabudowa jednorodzinna.</p>
			<p class="calibre9">&ndash;	To sporo domów do sprawdzenia.</p>
			<p class="calibre9">W słuchawce rozległo się ciche westchnienie.</p>
			<p class="calibre9">&ndash;	Zdaję sobie sprawę&nbsp;&ndash; odparła ciężko rozmówczyni.&nbsp;&ndash; Ale proszę zrozumieć, jak bardzo jest to istotne. Zaginął jeden z&nbsp;naszych. Gdyby każda minuta nie była tu cenna, sami byśmy wszystkim się zajęli. Ale pan jest na miejscu, może być tam za pół godziny.</p>
			<p class="calibre9">Fabisch również się podniósł, a&nbsp;potem powiódł wzrokiem wzdłuż morza na wschód.</p>
			<p class="calibre9">&ndash;	Obawiam się, że jest jeszcze jeden kłopot.</p>
			<p class="calibre9">&ndash;	Jaki?</p>
			<p class="calibre9">&ndash;	Nie mam przy sobie paszportu, a&nbsp;on chyba jest niezbędny, żeby dostać się do Rosji.</p>
			<p class="calibre9">Leśniewska milczała.</p>
			<p class="calibre9">&ndash;	Pani prokurator?</p>
			<p class="calibre9">&ndash;	Fakt, to problem. Ale może uda się go jakoś obejść.</p>
			<p class="calibre9">&ndash;	Jak?</p>
			<p class="calibre9">&ndash;	Jest pewien plan awaryjny.</p>
			<p class="calibre9">&ndash;	Może mi go pani przedstawić?</p>
			<p class="calibre9">Zwlekała, co zapewne oznaczało, że ów plan nie miał wielkich szans, by spodobać się Fabischowi.</p>
			<p class="calibre9">&ndash;	Pracujemy nad znalezieniem w&nbsp;Krynicy kogoś, kto od czasu do czasu pływa na rosyjską stronę.</p>
			<p class="calibre9">&ndash;	Jak to pływa? Nie chodzą żadne promy ani statki wycieczkowe.</p>
			<p class="calibre9">&ndash;	To prawda.</p>
			<p class="calibre9">&ndash;	Więc o&nbsp;jakie pływanie chodzi?</p>
			<p class="calibre9">Kobieta nie odpowiadała.</p>
			<p class="calibre9">&ndash;	Chcecie przerzucić mnie tam nielegalnie?&nbsp;&ndash; dorzucił Fabisch.</p>
			<p class="calibre9">Przeciągające się milczenie właściwie było wymowniejsze od słów. Kacper wyraźnie chciał zaoponować, ale Gocha szybko uspokoiła go ruchem ręki.</p>
			<p class="calibre9">Nie był to najgorszy plan. Tutejsi musieli przecież jakoś utrzymywać relacje handlowe, najpewniej poza polem widzenia umundurowanych sołdatów strzegących granicy.</p>
			<p class="calibre9">Czy zresztą faktycznie jej strzeżono? Nic tu się nie działo, jakiś czas temu Rosja usunęła większość sił z&nbsp;obwodu królewieckiego i&nbsp;w mediach zachodnich było o&nbsp;tym dosyć głośno.</p>
			<p class="calibre9">W rosyjskich bynajmniej. Dość poważnie godziło to bowiem w&nbsp;narrację, że kraje NATO stanowią zagrożenie dla bytu egzystencjalnego Federacji Rosyjskiej. Gdyby tak w&nbsp;istocie było, ochoczo skorzystałyby z&nbsp;tego, że teren graniczący z&nbsp;Polską jest całkowicie nieobsadzony wojskiem.</p>
			<p class="calibre9">&ndash;	Skontaktować się z&nbsp;panem, kiedy wszystko będzie gotowe?&nbsp;&ndash; odezwała się po chwili Leśniewska.</p>
			<p class="calibre9">Było to pytanie tak zawoalowane, że właściwie mógłby je zadać ktoś ze służb specjalnych. Odpowiedź na nie zaś przesądzała o&nbsp;wszystkim.</p>
			<p class="calibre9">Właśnie dlatego Kacper się wahał. Patrzył na Rosę nieruchomo, zgoła niepewny, czy nie ładuje się w&nbsp;coś, czego każdy o&nbsp;zdrowych zmysłach powinien unikać.</p>
			<p class="calibre9">Gocha nie miała się nad czym zastanawiać. Z&nbsp;kimkolwiek kontaktował się Grynberg, znał prawdę. Wiedział, co wydarzyło się w&nbsp;Wodniku.</p>
			<p class="calibre9">Skinęła głową.</p>
			<p class="calibre9">&ndash;	W&nbsp;porządku&nbsp;&ndash; powiedział Fabisch.&nbsp;&ndash; Proszę dać znać, jak wszystko będzie gotowe.</p>
			<h2 class="sigil_not_in_toc">23</h2>
			<p class="miejsce">Wodnik, Krynica Morska</p>
			<p class="styl">Beata patrzyła na broń, zastanawiając się, czy zdąży rzucić się na Anitę Gaberek, nim ta pociągnie za spust. Jeśli policjantka cały czas będzie miała ją na oku, nie ma szans. Ale gdyby rozproszyć jej uwagę?</p>
			<p class="calibre9">Wiedziała, że musi czekać, aż Gerard wróci.</p>
			<p class="calibre9">Do tego czasu nie miała wyjścia&nbsp;&ndash; była zmuszona obserwować, jak reszta przywiązuje Janusza Kantyka do krzesła, a&nbsp;potem Grynberg zaczyna go okładać.</p>
			<p class="calibre9">Tłukł tak, jakby była to dla niego zwykła czynność. Jakby robił to na co dzień. I&nbsp;jakby nie widział w&nbsp;związanym mężczyźnie bliźniego, ale niższą formę życia.</p>
			<p class="calibre9">Bił z&nbsp;jednej, bił z&nbsp;drugiej strony. Stojąca obok Łaba sprawiała wrażenie, jakby tylko chwila dzieliła ją od tego, by się przyłączyć.</p>
			<p class="calibre9">Jak do tego doszło?</p>
			<p class="calibre9">Jak to w&nbsp;ogóle stało się możliwe?</p>
			<p class="calibre9">Drejer gorzko pomyślała o&nbsp;tych wszystkich eksperymentach, które dowodziły, że ludzie z&nbsp;natury pozbawieni są wszelkich zahamowań. Potrzebowali jedynie przyzwolenia, by to udowodnić.</p>
			<p class="calibre9">Tutaj dał je Salomon Grynberg.</p>
			<p class="calibre9">To on był prowodyrem, on zaczął mówić to, co Anita i&nbsp;Katarzyna chciały usłyszeć.</p>
			<p class="calibre9">&ndash;	Ten potwór nie zasługuje, by żyć&nbsp;&ndash; rzucił, mierząc w&nbsp;Kantyka palcem.&nbsp;&ndash; Zarżnął swoje własne dziecko z&nbsp;zimną krwią. Rozbił mu, kurwa, głowę, a&nbsp;kiedy chłopiec dogorywał, przekonał go, że wszystko jest w&nbsp;porządku, że za moment tata się nim zajmie. Tylko musi na chwilę zamknąć się w&nbsp;pokoju.</p>
			<p class="calibre9">Już wtedy Beata wiedziała, że tego nie powstrzyma.</p>
			<p class="calibre9">&ndash;	To był Bogu ducha winny chłopiec&nbsp;&ndash; dodał Salomon.&nbsp;&ndash; Którego jedynym przewinieniem było to, że nie pochodził od tego skurwiela.</p>
			<p class="calibre9">Patrzył na Janusza wzrokiem pełnym czystej, niczym nieskażonej nienawiści. Już to samo w&nbsp;sobie sprawiało, że włosy jeżyły się na karku.</p>
			<p class="calibre9">&ndash;	Chłopak mu ufał&nbsp;&ndash; ciągnął.&nbsp;&ndash; Ufał mu bezgranicznie. Wyobrażacie sobie, co czuł, kiedy właśnie ta osoba, która miała zapewniać mu bezpieczeństwo, zaczęła go tłuc? I&nbsp;niemal zatłukła na śmierć? Przecież to dziecko…</p>
			<p class="calibre9">Urwał, schował twarz w&nbsp;dłoniach, potem mocno potarł czoło.</p>
			<p class="calibre9">&ndash;	Chłopiec ledwo żył, kiedy ten chuj go tam zostawił. Musiał pobić go tak, że…</p>
			<p class="calibre9">Nie był gotów dokończyć, ale nikt nie potrzebował puenty. Beata miała świadomość, że powinna zaoponować, jakoś ostudzić zbiorowe emocje. Nie wiedziała jednak, w&nbsp;jaki sposób. Każdy zdawał jej się jedynie katalizatorem dla złości tego człowieka.</p>
			<p class="calibre9">Kiedy spojrzała na Łabę i&nbsp;Gaberek, zorientowała się, że mleko się rozlało. Musiały wyobrażać sobie dzieci swoje lub przyjaciół, może kogoś z&nbsp;rodziny, przeżywające podobne piekło.</p>
			<p class="calibre9">Nie, nie wyobrażały sobie tego. Drejer przypuszczała, że były w&nbsp;stanie jedynie próbować.</p>
			<p class="calibre9">&ndash;	Trzeba dać skurwysynowi nauczkę&nbsp;&ndash; odezwała się Łaba, podając Grynbergowi tłuczek.</p>
			<p class="calibre9">Kiedy to zdanie padło, Beata musiała się włączyć. Salomon momentalnie ruszył na Kantyka, ona jednak zastąpiła mu drogę. Doszło między nimi do słownej przepychanki i&nbsp;zanosiło się na to, że ta szybko przerodzi się w&nbsp;rękoczyny.</p>
			<p class="calibre9">Gdy jednak przyszło co do czego, Anita Gaberek spacyfikowała Drejer z&nbsp;pomocą swojej broni służbowej.</p>
			<p class="calibre9">Beata próbowała przemówić im do rozsądku, gdy Salomon okładał Kantyka, podkreślając przy tym, że zrobi mu dokładnie to samo, co on zrobił chłopcu. Na nic jej apele się nie zdawały.</p>
			<p class="calibre9">Czekała więc, aż zjawi się Edling.</p>
			<p class="calibre9">Ledwo jednak dostrzegła go schodzącego po schodach, zrozumiała, że nie będzie w&nbsp;stanie niczego zmienić.</p>
			<p class="calibre9">Spojrzał na nią, potem na pistolet policjantki. Pomiarkował, co się dzieje, po czym wbił wzrok w&nbsp;dyszącego ciężko Grynberga.</p>
			<p class="calibre9">&ndash;	Nie wtrącaj się&nbsp;&ndash; rzucił Salomon.</p>
			<p class="calibre9">Edling milczał.</p>
			<p class="calibre9">&ndash;	To nie twoja sprawa.</p>
			<p class="calibre9">&ndash;	Obawiam się, że moja&nbsp;&ndash; odparł Gerard.</p>
			<p class="calibre9">Zaczął się zbliżać, ale nagle stanął jak rażony piorunem, dostrzegając, że Anita zamknęła oko, by lepiej wycelować. Machinalnie uniósł otwarte dłonie.</p>
			<p class="calibre9">Jego spojrzenie uciekło w&nbsp;stronę katowanego mężczyzny. Głowa zwisała mu bezwładnie, krew ściekała po twarzy i&nbsp;skapywała z&nbsp;brody. Kantyk zachowywał przytomność, kołysał się lekko, jakby liczył na to, że uda mu się przewrócić krzesło i&nbsp;jakimś cudem się wyswobodzić.</p>
			<p class="calibre9">Kaszlnął świeżą posoką i&nbsp;zaczął się dławić. Grynberg natychmiast się przy nim znalazł, złapał za włosy i&nbsp;odgiął głowę w&nbsp;tył. Janusz wydał z&nbsp;siebie głośny jęk.</p>
			<p class="calibre9">&ndash;	Skomlesz jak pies&nbsp;&ndash; rzucił Salomon i&nbsp;splunął mu w&nbsp;oczy.</p>
			<p class="calibre9">Kantyk łkał jak dziecko, był złamany. Z&nbsp;człowieka, który z&nbsp;zimną krwią zamordował niewinnego chłopaka, nic już nie zostało. Był jedynie żałosną resztką siebie.</p>
			<p class="calibre9">&ndash;	I&nbsp;zdechniesz jak pies&nbsp;&ndash; dodał Grynberg, pochylając się.</p>
			<p class="calibre9">Zaraz potem na powrót się wyprostował, zamachnął ręką, znów uderzył. Zaczął okładać go bez pamięci, jakby przez całe życie gromadził w&nbsp;sobie szał, który teraz znalazł ujście. Jakby to szaleństwo za oknem go napędzało. Jakby natura zaszczepiła w&nbsp;nim siły, które nie powinny nigdy drzemać w&nbsp;człowieku.</p>
			<p class="calibre9">Gołymi rękami doprowadził do tego, że twarz Kantyka zmieniała się w&nbsp;miazgę.</p>
			<p class="calibre9">Drejer odwróciła wzrok i&nbsp;spojrzała na Cecylię. Kobieta stała na schodach, trzymając się kurczowo poręczy. Knykcie miała zbielałe, wzrok nieruchomy, zawieszony na zakrwawionym obliczu człowieka, którego niegdyś nazywała mężem.</p>
			<p class="calibre9">Zło odbijało się w&nbsp;dobru, a&nbsp;dobro w&nbsp;złu. Ich refleksy sprawiały, że trudno było stwierdzić, które jest które.</p>
			<p class="calibre9">Grynberg zawahał się, niepewny, co zrobi Edling i&nbsp;jak zareaguje Cecylia. Potem znów uderzył Kantyka, raz z&nbsp;jednej, raz drugiej strony. Kobieta trwała w&nbsp;bezruchu, Gerard jednak znów powoli ruszył przed siebie.</p>
			<p class="calibre9">&ndash;	Stój!&nbsp;&ndash; rzuciła Anita.</p>
			<p class="calibre9">Edling nie usłuchał. Zbliżał się do Drejer, zupełnie jakby w&nbsp;całej tej sytuacji interesował go tylko jej los.</p>
			<p class="calibre9">&ndash;	Stój, mówię!</p>
			<p class="calibre9">Gaberek wymierzyła prosto w&nbsp;niego, a&nbsp;Beata zrozumiała, że właśnie to chciał osiągnąć. Nawet jednak kiedy lufa znalazła się przed nim, nie zatrzymał się. Podszedł na tyle blisko, że Drejer mogła poczuć jego zapach, tak dobrze znany.</p>
			<p class="calibre9">&ndash;	Proszę opuścić broń&nbsp;&ndash; odezwał się.</p>
			<p class="calibre9">Anita wyraźnie nie miała takiego zamiaru. Zrozumiała ponadto, że popełniła błąd, szybko więc wymierzyła z&nbsp;powrotem w&nbsp;Beatę.</p>
			<p class="calibre9">&ndash;	Nie zmuszaj mnie do tego&nbsp;&ndash; powiedziała.</p>
			<p class="calibre9">&ndash;	Do niczego pani nie zmuszam. Proszę tylko, żeby schowała pani pistolet.</p>
			<p class="calibre9">Zbliżył się do Beaty, jakby chciał zasłonić ją własnym ciałem, Gaberek jednak nie miała zamiaru mu na to pozwolić.</p>
			<p class="calibre9">&ndash;	Stój!&nbsp;&ndash; powtórzyła.</p>
			<p class="calibre9">&ndash;	Nie&nbsp;&ndash; odparł spokojnie Edling.</p>
			<p class="calibre9">Znalazł się przy Beacie, zanim jednak zdążył się przed nią ustawić, ta chwyciła go za rękę i&nbsp;powstrzymała. Miała nadzieję, że jej wzrok powie mu wszystko, co powinien wiedzieć.</p>
			<p class="calibre9">Tak się stało. Gerard został tam, gdzie był.</p>
			<p class="calibre9">&ndash;	Dobra decyzja&nbsp;&ndash; rzuciła Anita.&nbsp;&ndash; Jeden głupi ruch, a&nbsp;oboje tu zginiecie.</p>
			<p class="calibre9">&ndash;	Nie zwykliśmy ich popełniać&nbsp;&ndash; odparł Edling.&nbsp;&ndash; I&nbsp;tym razem także tego nie zrobimy.</p>
			<p class="calibre9">Drejer zmarszczyła czoło, niepewna, w&nbsp;którym kierunku to wszystko zmierza. I&nbsp;co, do cholery, wyobraża sobie przełożony.</p>
			<p class="calibre9">Ewidentnie wierzył, że Gaberek nie strzeli. W&nbsp;normalnych okolicznościach byłoby to sensowne założenie&nbsp;&ndash; te jednak dość dalece od nich odbiegały. Cała grupa przekroczyła jedną granicę, przez co inne zaczynały się rozmazywać. Musiał o&nbsp;tym wiedzieć, znał przecież mechanizm działania zbiorowej psychiki.</p>
			<p class="calibre9">Ucięła rozważania, widząc, że Grynberg waży w&nbsp;ręce tłuczek do mięsa. Spojrzał kontrolnie na dwójkę opolskich prokuratorów, potem na Cecylię. Dopiero wówczas wziął zamach i&nbsp;uderzył Kantyka w&nbsp;twarz.</p>
			<p class="calibre9">Niemal go ogłuszył. Krew trysnęła na bok, dolna warga została rozerwana, a&nbsp;kilka zębów połamanych. W&nbsp;pokoju rozległ się przeraźliwy krzyk.</p>
			<p class="calibre9">&ndash;	Jezus Maria…&nbsp;&ndash; rzuciła Beata.&nbsp;&ndash; Zaraz go, kurwa, zakatujesz!</p>
			<p class="calibre9">Kątem oka dostrzegła ruch. Obróciła się raptownie i&nbsp;przekonała się, że Cecylia powolnym krokiem zmierza ku mężowi i&nbsp;kochankowi. Sunęła jak widmo uwiązane na linach jakiejś upiornej istoty, która wydarła z&nbsp;niej resztki człowieczeństwa.</p>
			<p class="calibre9">W oczach kobiety Drejer widziała jedynie śmierć. Tę, którą niosła ze sobą. I&nbsp;tę, którą zamierzała zadać.</p>
			<p class="calibre9">Gerard dostrzegł nieco więcej i&nbsp;raptownie spojrzał na Grynberga.</p>
			<p class="calibre9">&ndash;	To pan jest ojcem&nbsp;&ndash; odezwał się.</p>
			<p class="calibre9">Naraz Cecylia się zatrzymała, a&nbsp;Salomon obrócił się w&nbsp;stronę Edlinga.</p>
			<p class="calibre9">&ndash;	Ten związek nie trwał tak krótko, jak pani próbowała nam to przedstawić&nbsp;&ndash; dodał Gerard.&nbsp;&ndash; Przeciwnie, Salomon Grynberg był tym mężczyzną, którego określała pani jako miłość swojego życia. I&nbsp;ojcem Aliego.</p>
			<p class="calibre9">Anita Gaberek zerknęła w&nbsp;stronę dwójki kochanków, a&nbsp;Beata zrozumiała, że mają tylko chwilę, by zadziałać. Ta minęła jednak, nim którekolwiek z&nbsp;nich zrobiło z&nbsp;niej użytek.</p>
			<p class="calibre9">&ndash;	Musiał nim pan być&nbsp;&ndash; dodał Edling.&nbsp;&ndash; Inaczej nie katowałby pan tego człowieka.</p>
			<p class="calibre9">Salomon oderwał od niego wzrok, nie mając zamiaru odpowiadać. Uniósł lekko tłuczek, przenosząc wzrok na Cecylię. Ta na powrót ruszyła w&nbsp;jego kierunku.</p>
			<p class="calibre9">&ndash;	Pani Cecylio&nbsp;&ndash; odezwał się Gerard.</p>
			<p class="calibre9">Zignorowała go, zdawała się nawet nie słyszeć jego głosu. Odebrała od Grynberga tłuczek, a&nbsp;ten dał krok do tyłu, jakby chciał pokazać, że teraz wszystko zależy już wyłącznie od niej.</p>
			<p class="calibre9">Pochyliła się nad mężem i&nbsp;przez moment patrzyła na jego zmasakrowaną twarz.</p>
			<p class="calibre9">&ndash;	Pani Cecylio&nbsp;&ndash; powtórzył Edling.</p>
			<p class="calibre9">Wciąż nic.</p>
			<p class="calibre9">Jedynie wpatrywała się w&nbsp;oblicze Kantyka. Beata nie musiała widzieć jej twarzy, by wiedzieć dokładnie, jak wygląda. Ten wyraz obserwowała u&nbsp;wszystkich zabójców, którzy nie żałują popełnionego czynu.</p>
			<p class="calibre9">Cecylia się nie odezwała. Wszystko, co miała mężowi do powiedzenia, przekazała za pomocą ciężkiego metalowego tłuczka.</p>
			<p class="calibre9">Beata protestowała, próbowała przemówić Łabie i&nbsp;Gaberek do rozsądku, przekonać je, że odpowiedzą za współudział w&nbsp;czymś, co ich nie dotyczy.</p>
			<p class="calibre9">Były innego zdania.</p>
			<p class="calibre9">Zresztą nie tylko one.</p>
			<p class="calibre9">Drejer w&nbsp;końcu zrozumiała, że chwila, kiedy mogli z&nbsp;Gerardem obezwładnić Anitę, nie przepadła wbrew jego woli. Stało się tak, bo podjął świadomą decyzję.</p>
			<p class="calibre9">Cecylia z&nbsp;początku uderzała dzięki resztkom energii, jakie jej pozostały, po kilku ciosach jednak wstąpiła w&nbsp;nią niemal demoniczna siła. Tłukła tak, jakby chciała rozbić czaszkę męża w&nbsp;pył, krzycząc przy tym wniebogłosy.</p>
			<p class="calibre9">Ucichła, kiedy zakrwawione kawałki kości i&nbsp;zębów znalazły się na podłodze, a&nbsp;twarz Janusza Kantyka nie przypominała ludzkiego oblicza.</p>
			<p class="calibre9">Beata niejasno pomyślała, że już od pewnego czasu Gaberek stoi z&nbsp;opuszczoną bronią. Mimo to Gerard ani Drejer nie zrobili z&nbsp;tego użytku.</p>
			<p class="calibre9">Wszyscy wzięli udział w&nbsp;tym, co się wydarzyło.</p>
			<h2 class="sigil_not_in_toc">24</h2>
			<p class="miejsce">Zalew Wiślany, między Piaskami a&nbsp;Ujściem</p>
			<p class="styl">Kuter burtowy typu B-368 płynął środkiem zalewu z&nbsp;niewielką prędkością. Wszystkie światła miał wyłączone, na pokładzie znajdowały się jedynie trzy osoby. Dwie z&nbsp;nich wiedziały, w&nbsp;jakim celu płyną w&nbsp;kierunku granicy morskiej między Polską a&nbsp;Rosją, trzecia znała cel tej szaleńczej misji jedynie oględnie.</p>
			<p class="calibre9">Mimo to Zenon Pobłocki zgodził się wziąć w&nbsp;niej udział bez większego zawahania, kiedy wysiłki bytomskiej prokuratury spełzły na niczym. Doprowadził swój stary kuter do jako takiego stanu, po czym pomógł Gośce i&nbsp;Fabischowi wejść na pokład.</p>
			<p class="calibre9">Wtedy Rosie wydawało się to wszystko nienajlepszym pomysłem. Teraz, kiedy pod osłoną nocy zmierzali powoli w&nbsp;stronę obwodu królewieckiego, wprost tragicznym.</p>
			<p class="calibre9">&ndash;	Jest pan pewien, że nikt nas nie wykryje?&nbsp;&ndash; odezwał się Kacper.</p>
			<p class="calibre9">Stali w&nbsp;sterówce, starając się wyłowić z&nbsp;nocnej czerni cokolwiek, co mogłoby okazać się zagrożeniem. W&nbsp;tej chwili niczego nie dostrzegali, znajdowali się jednak jeszcze na polskich wodach wewnętrznych. Przynajmniej przez parę najbliższych minut.</p>
			<p class="calibre9">&ndash;	Pewien?&nbsp;&ndash; odparł Pobłocki.&nbsp;&ndash; Nie. Ale zdaje mi się, że przejdziemy.</p>
			<p class="calibre9">&ndash;	Zdaje się panu?</p>
			<p class="calibre9">&ndash;	Dawno nie pływałem po zalewie.</p>
			<p class="calibre9">&ndash;	Ale kiedyś to pan robił?</p>
			<p class="calibre9">&ndash;	Tak, zanim weszły te całe sankcje i&nbsp;embarga&nbsp;&ndash; odburknął Zenon.&nbsp;&ndash; Wcześniej była drobna wymiana, coś się handlowało. Teraz już nic. Ale pewno dalej jest w&nbsp;mocy ta umowa z&nbsp;dwa tysiące ósmego czy dziewiątego roku, już nie pamiętam.</p>
			<p class="calibre9">&ndash;	Jaka umowa?</p>
			<p class="calibre9">&ndash;	Że można żeglugę tu uprawiać i&nbsp;granicę przekraczać.</p>
			<p class="calibre9">&ndash;	Jest pan przekonany?</p>
			<p class="calibre9">Pobłocki zsunął starą, spękaną dłoń z&nbsp;koła sterowego i&nbsp;chwycił za manetkę gazu. Skręcił trochę, a&nbsp;Gocha odniosła wrażenie, że zaraz w&nbsp;ogóle się zatrzymają.</p>
			<p class="calibre9">&ndash;	Podchodzimy do granicy&nbsp;&ndash; oznajmił.</p>
			<p class="calibre9">&ndash;	Skąd pan wie?&nbsp;&ndash; odparł Kacper.&nbsp;&ndash; Ma pan w&nbsp;ogóle pojęcie, gdzie płyniemy, bez tych świateł nawigacyjnych?</p>
			<p class="calibre9">&ndash;	A&nbsp;jakże.</p>
			<p class="calibre9">Pewność w&nbsp;głosie tego człowieka przywodziła Rosie na myśl wszystkich tych, którzy na moment przed tragedią byli jej nadejścia całkowicie nieświadomi. Szybko skupiła się na czymś innym.</p>
			<p class="calibre9">Silnik zawył cicho, potem obroty znacząco spadły. Wydawało się, że kuter sunie po wodach zalewu jedynie siłą rozpędu.</p>
			<p class="calibre9">&ndash;	To dobra łajba&nbsp;&ndash; oznajmił Pobłocki, jakby miało to kluczowe znaczenie.&nbsp;&ndash; Służyła mi wiernie, jak ja jej zresztą. Nie myślałem co prawda, że będziemy iść na taką misję, właściwie że w&nbsp;ogóle… no ale…</p>
			<p class="calibre9">Urwał, mrużąc oczy, jakby wypatrzył coś przed sobą.</p>
			<p class="calibre9">&ndash;	Mogłaby dalej chodzić na łowy&nbsp;&ndash; podjął.&nbsp;&ndash; Trzeba by wymienić windy trałowe i&nbsp;kabestany, ale poza tym się nadaje. Nie znajdziesz pan większej legendy połowów dennych, dałaby radę przy sześciu stopniach w&nbsp;skali Beauforta.</p>
			<p class="calibre9">&ndash;	Może się pan skupić na tym, co przed nami?</p>
			<p class="calibre9">Zenon posłał mu krótkie spojrzenie.</p>
			<p class="calibre9">&ndash;	Lepiej się skupiam, jak pogadać można&nbsp;&ndash; odparł.&nbsp;&ndash; Coś przynajmniej z&nbsp;tej waszej obecności tu będzie.</p>
			<p class="calibre9">&ndash;	Mimo wszystko wolałbym…</p>
			<p class="calibre9">&ndash;	Choć, jak powiadam, bezpieczniej może, jakbyście pod podkład zeszli. Nawet w&nbsp;ładowni rybnej się zamkli.</p>
			<p class="calibre9">&ndash;	Nie trzeba&nbsp;&ndash; stwierdził Fabisch.</p>
			<p class="calibre9">&ndash;	Łatwiej by było wyjaśnić pogranicznikom, co tu robię, jakbym był sam.</p>
			<p class="calibre9">&ndash;	I&nbsp;tak przeszukaliby łódź.</p>
			<p class="calibre9">Pobłocki wzruszył ramionami, jakby nieraz doświadczał takiej sytuacji.</p>
			<p class="calibre9">Gocha długo rozważała, czy nie lepiej przedostać się lądem. Była nawet z&nbsp;Kacprem zobaczyć umocnienia graniczne, które musieliby sforsować. Okazało się, że składają się jedynie z&nbsp;siatki między drewnianymi palikami, które według miejscowych nie są w&nbsp;stanie przetrwać pierwszego lepszego sztormu.</p>
			<p class="calibre9">Oprócz tego należało pokonać szlaban graniczny. I&nbsp;uniknąć polskich patroli Morskiej Straży Granicznej. Tyle.</p>
			<p class="calibre9">Rosa spodziewała się jednak, że problemy zaczęłyby się kawałek dalej. Mimo wycofania przez Rosjan znacznych sił wojskowych wciąż musiały stacjonować tu jednostki patrolujące granicę przez dwadzieścia cztery godziny na dobę. Wciąż bowiem była to zewnętrzna granica Federacji Rosyjskiej, bezpośrednio stykająca się z&nbsp;NATO.</p>
			<p class="calibre9">Zenon jeszcze bardziej zmniejszył obroty wysokoprężnego silnika.</p>
			<p class="calibre9">&ndash;	Podchodzimy&nbsp;&ndash; rzucił nieco ciszej.</p>
			<p class="calibre9">&ndash;	Są tu jakieś radary?&nbsp;&ndash; spytał Kacper.</p>
			<p class="calibre9">&ndash;	Radary? Pewno tak, ale przecież nie na takie jednostki jak moja.</p>
			<p class="calibre9">&ndash;	Może drony albo…</p>
			<p class="calibre9">&ndash;	Drona to byśmy słyszeli z&nbsp;oddali. Wyje to barachło jak szalone.</p>
			<p class="calibre9">&ndash;	To może jakieś instalacje na brzegu? Z&nbsp;noktowizją?</p>
			<p class="calibre9">&ndash;	Nic mi o&nbsp;tym nie wiadomo.</p>
			<p class="calibre9">Fabisch oderwał wzrok od nieprzeniknionej czerni i&nbsp;obrócił się do niego.</p>
			<p class="calibre9">&ndash;	To po co pan tak zwalnia?</p>
			<p class="calibre9">&ndash;	Żeby słyszeć.</p>
			<p class="calibre9">&ndash;	Co?</p>
			<p class="calibre9">&ndash;	Rosyjskie jednostki graniczne.</p>
			<p class="calibre9">W końcu niemal wygasił silnik, kuter posuwał się naprzód stanowczo zbyt wolno, by Gocha czuła choćby namiastkę komfortu. Chciała mieć to już za sobą, być po drugiej stronie, zacząć szukać osoby, do której przed zniknięciem dzwonił Salomon Grynberg.</p>
			<p class="calibre9">Wiedziała jednak, że przed nimi długa droga.</p>
			<p class="calibre9">Płynęli powoli, nocna cisza była wszechogarniająca, a&nbsp;mrok przelewał się przez pokład. Rosa nasłuchiwała niepokojących dźwięków, żadnych jednak nie wyłapała.</p>
			<p class="calibre9">&ndash;	Już&nbsp;&ndash; szepnął Pobłocki.&nbsp;&ndash; Przechodzimy granicę.</p>
			<p class="calibre9">Najgłośniejszą rzeczą zdawało się Gośce przełknięcie przez nią śliny.</p>
			<p class="calibre9">Kuter parł naprzód, z&nbsp;każdym kolejnym metrem wydawało się jednak, że wytraca prędkość i&nbsp;za moment będzie potrzebował więcej gazu, by pokonać kolejny kawałek.</p>
			<p class="calibre9">&ndash;	Ile mamy jeszcze do przepłynięcia?&nbsp;&ndash; szepnęła Rosa.</p>
			<p class="calibre9">&ndash;	Do portu przy Mamonowie? Będzie jakieś trzynaście, czternaście kilometrów.</p>
			<p class="calibre9">&ndash;	Jezu… Nie da się przybić gdzieś bliżej?</p>
			<p class="calibre9">&ndash;	Da się&nbsp;&ndash; odparł Zenon.&nbsp;&ndash; Ale co będziecie po nocach chodzić nie wiadomo gdzie? Samochodu nawet nie macie. A&nbsp;do portu już pewno Dima podjechał tą swoją Ładą i&nbsp;czeka.</p>
			<p class="calibre9">&ndash;	Można mu ufać?</p>
			<p class="calibre9">Właściwie powinna o&nbsp;to zapytać na samym początku, kiedy tylko Pobłocki wspomniał, że ma znajomego, Dimitrija Aristowa, który mieszka w&nbsp;Bałtyjsku i&nbsp;chętnie pomoże, bo niejeden hektolitr wódki razem wypili.</p>
			<p class="calibre9">&ndash;	To porządny człowiek jest&nbsp;&ndash; zapewnił Zenon.&nbsp;&ndash; Zawsze się przyzwoicie potrafił zachować, czego o&nbsp;wielu Rosjanach powiedzieć niepodobna.</p>
			<p class="calibre9">&ndash;	No tak.</p>
			<p class="calibre9">&ndash;	Raz ja mu jakąś przysługę robiłem, raz on mnie. Nie liczyliśmy nawet, kto komu więcej.</p>
			<p class="calibre9">Gocha zamilkła, uznając, że dalsze pytania będą podawaniem lojalności tego człowieka w&nbsp;wątpliwość.</p>
			<p class="calibre9">&ndash;	Zawiezie was, gdzie trzeba&nbsp;&ndash; zapewnił.&nbsp;&ndash; Myśmy dobrze ze sobą żyli jeszcze w&nbsp;czasach, kiedy tu żadnej granicy nie było, bo wszystko bratnie narody. Dima nie zawiedzie.</p>
			<p class="calibre9">&ndash;	W&nbsp;porządku.</p>
			<p class="calibre9">Zenon posłał jej jeszcze krótkie spojrzenie, po czym na powrót skupił się na sterowaniu kutrem. Przez moment wydawał nieartykułowane dźwięki, a&nbsp;Rosa uświadomiła sobie, że powstrzymuje kaszel, jakby właśnie to mogło ich zdradzić. W&nbsp;końcu przegrał z&nbsp;odruchem, zasłonił jednak usta.</p>
			<p class="calibre9">Łajba płynęła dalej, kołysząc się bardziej, niż Gocha się spodziewała. Zakładała, że wody zalewu są spokojne, szczególnie w&nbsp;taką noc, bujało jednak dość mocno.</p>
			<p class="calibre9">&ndash;	Nie można trochę przyspieszyć?&nbsp;&ndash; odezwał się cicho Fabisch.&nbsp;&ndash; W&nbsp;tym tempie nie dopłyniemy do rana.</p>
			<p class="calibre9">&ndash;	Niech pan banialuk nie opowiada. Zostawię ją jeszcze trochę na małym gazie, żeby…</p>
			<p class="calibre9">Nagle Zenon urwał, a&nbsp;potem zrobił odwrotnie, niż zapowiadał.</p>
			<p class="calibre9">Wygasił silnik, przywodząc na myśl człowieka, który właśnie wdepnął na minę przeciwpiechotną.</p>
			<p class="calibre9">&ndash;	Co jest?&nbsp;&ndash; rzucił Kacper.</p>
			<p class="calibre9">Pobłocki syknął ledwo słyszalnie i&nbsp;przyłożył palec do ust. Potem wskazał wzrokiem przed siebie.</p>
			<p class="calibre9">Nie musiał dodawać nic więcej, by wiedzieli, że patrol rosyjskiej straży przybrzeżnej zmierza w&nbsp;ich kierunku.</p>
			<h2 class="sigil_not_in_toc">25</h2>
			<p class="miejsce">Wodnik, Krynica Morska</p>
			<p class="styl">Janusz Kantyk nie żył od godziny.</p>
			<p class="calibre9">Ciało było nadal przywiązane do krzesła, stanowiąc bolesne memento zdarzeń, w&nbsp;trakcie których znikła wszelka moralność, zastąpiona zwierzęcą potrzebą wymierzenia sprawiedliwości.</p>
			<p class="calibre9">Cecylia siedziała przy stoliku pod oknem, patrząc na deszcz, który nadal tarabanił w&nbsp;szybę. Grynberg pomógł jej obmyć ręce z&nbsp;krwi męża, potem dołączył do reszty zajmującej stolik przy wejściu.</p>
			<p class="calibre9">Co rusz któreś z&nbsp;nich spoglądało w&nbsp;stronę Kantyka, jakby tylko widok zmasakrowanej twarzy potrafił im uświadomić, że to wszystko wydarzyło się naprawdę.</p>
			<p class="calibre9">&ndash;	Mamy jeszcze kilka godzin, zanim sztorm ustanie&nbsp;&ndash; odezwał się Salomon.&nbsp;&ndash; Droga jeszcze przez pewien czas po tym będzie nieprzejezdna.</p>
			<p class="calibre9">Edling milczał. Nie wiedział do końca, co zrobił. A&nbsp;właściwie czego nie zrobił.</p>
			<p class="calibre9">&ndash;	Trzeba wszystkim odpowiednio się zająć&nbsp;&ndash; dodał Grynberg.</p>
			<p class="calibre9">&ndash;	W&nbsp;jakim sensie?&nbsp;&ndash; odparła Beata.</p>
			<p class="calibre9">Salomon patrzył na pozostałych tak, jak patrzy się na towarzyszy broni. Na Drejer jednak łypał w&nbsp;sposób właściwy analizowaniu nieprzyjaciela.</p>
			<p class="calibre9">&ndash;	A&nbsp;jak ci się wydaje?&nbsp;&ndash; rzucił.&nbsp;&ndash; Jeśli zjawią się tutaj śledczy, nie przedstawimy tego w&nbsp;takim świetle, żeby…</p>
			<p class="calibre9">&ndash;	Chyba sobie, kurwa, żartujesz&nbsp;&ndash; ucięła.&nbsp;&ndash; Zamierzasz to zamieść pod dywan?</p>
			<p class="calibre9">&ndash;	A&nbsp;jakie mamy wyjście?</p>
			<p class="calibre9">&ndash;	Ujawnić, co się stało.</p>
			<p class="calibre9">&ndash;	I&nbsp;ponieść odpowiedzialność za to, że wymierzyliśmy sprawiedliwość?</p>
			<p class="calibre9">&ndash;	O&nbsp;ile pamiętam, to ty i&nbsp;Cecylia ją wymierzaliście&nbsp;&ndash; powiedziała ostro Beata.&nbsp;&ndash; Nas trzymano na muszce.</p>
			<p class="calibre9">Grynberg na moment zacisnął usta, powściągając gniew.</p>
			<p class="calibre9">&ndash;	Gówno prawda&nbsp;&ndash; odparł.&nbsp;&ndash; Wiedzieliście doskonale, że Anita nie strzeli. Mogliście robić, co wam się żywnie podobało.</p>
			<p class="calibre9">W poszukiwaniu wsparcia Beata spojrzała na Edlinga, ten jednak nie zabrał głosu.</p>
			<p class="calibre9">&ndash;	Pozwoliliście na to wszystko&nbsp;&ndash; ciągnął Salomon.&nbsp;&ndash; A&nbsp;nie muszę ci chyba tłumaczyć, jak do tego odnosi się prawo karne.</p>
			<p class="calibre9">Na jego gruncie wszyscy byli współwinni.</p>
			<p class="calibre9">Część odpowie za zabójstwo, część za współudział. Żaden sąd nie spojrzy przychylnie na lincz tylko dlatego, że jego ofiara wcześniej odebrała życie dziecku.</p>
			<p class="calibre9">&ndash;	Sztorm daje nam możliwości, których potrzebujemy&nbsp;&ndash; dodał Grynberg.&nbsp;&ndash; Dzięki niemu możemy sprawić, że to, co się wydarzyło, zostanie między nami. Na zawsze.</p>
			<p class="calibre9">&ndash;	Dopóki nikt się nie wygada&nbsp;&ndash; odezwała się Anita.</p>
			<p class="calibre9">Było zaskakujące, jak szybko ta rozmowa przeszła od „czy” do „jak”.</p>
			<p class="calibre9">&ndash;	Kto niby miałby?&nbsp;&ndash; spytała Łaba.&nbsp;&ndash; Każdemu z&nbsp;nas narobiłoby to problemów. Nikt nie dostałby od sądu bonusowych punktów za donosicielstwo.</p>
			<p class="calibre9">Z tym akurat Gerard nie był gotów się zgodzić. Ale nie miało to znaczenia, taka osoba również poniosłaby konsekwencje.</p>
			<p class="calibre9">&ndash;	Co konkretnie proponujesz?&nbsp;&ndash; dodała Katarzyna.</p>
			<p class="calibre9">Salomon wstał od stołu, a&nbsp;potem pochylił się i&nbsp;położył ręce na blacie. Przywodził Edlingowi na myśl dowódcę przed ważną batalią, który zamierza napełnić serca swoich żołnierzy wolą walki. Czy może raczej kogoś, kto uzurpuje sobie taką rolę.</p>
			<p class="calibre9">&ndash;	Przede wszystkim musicie wiedzieć, że Krynica Morska podpada pod właściwość terytorialną prokuratury rejonowej w&nbsp;Malborku&nbsp;&ndash; podjął.&nbsp;&ndash; Ta z&nbsp;kolei podlega okręgówce w&nbsp;Gdańsku.</p>
			<p class="calibre9">&ndash;	Czyli twojej jednostce&nbsp;&ndash; zauważyła Gaberek.</p>
			<p class="calibre9">&ndash;	Zgadza się. W&nbsp;razie czego jesteśmy więc kryci.</p>
			<p class="calibre9">&ndash;	W&nbsp;jakim sensie?&nbsp;&ndash; rzuciła Katarzyna.</p>
			<p class="calibre9">Grynberg powiódł wzrokiem po zebranych.</p>
			<p class="calibre9">&ndash;	Ukryjemy efekty tego, co miało tu miejsce tej nocy&nbsp;&ndash; oznajmił.&nbsp;&ndash; Wspólnymi siłami powinno nam się to udać. Mamy odpowiednią wiedzę, każde z&nbsp;nas stało po drugiej stronie. Ale nie ma się co łudzić, że poradzimy sobie ze wszystkim. To, co zostanie, będzie wymagało dodatkowych działań. I&nbsp;ja zadbam o&nbsp;to, żeby je w&nbsp;okręgówce podjąć.</p>
			<p class="calibre9">Salomon kontynuował, a&nbsp;Edling mimowolnie musiał przyznać, że na gruncie logiki przedstawiany przez niego plan ma ręce i&nbsp;nogi. Był jednak daleki od moralności. A&nbsp;przynajmniej to powtarzał sobie Gerard, starając się ignorować inne podszepty.</p>
			<p class="calibre9">Podczas gdy większość już podjęła decyzję, jemu wciąż wydawała się niemożliwa. Zarazem jednak naturalna.</p>
			<p class="calibre9">W głębi duszy wiedział, że nie było innego wyjścia.</p>
			<p class="calibre9">Gdyby z&nbsp;Beatą się wyłamali, reszta w&nbsp;swoich zeznaniach zrzuciłaby winę na nich. Koniec końców byłoby to słowo dwójki dobrze znających się prokuratorów z&nbsp;Opola kontra wersja pozostałych, niepowiązanych ze sobą uczestników zdarzenia.</p>
			<p class="calibre9">Grynberg nie musiał tego werbalizować, by Edling czuł ciężar jego zamiarów.</p>
			<p class="calibre9">&ndash;	Pozbędziemy się ciał Kantyka i&nbsp;Rojewicza w&nbsp;morzu&nbsp;&ndash; odezwał się Salomon.&nbsp;&ndash; Sztorm je porwie, nigdy nie powinny pojawić się z&nbsp;powrotem. A&nbsp;jeśli nawet, będzie to wyglądało jak wypadek. Dochodzi do nich przy takiej pogodzie.</p>
			<p class="calibre9">Gerard nadal czuł na sobie wyczekujące spojrzenie Beaty, jakby spodziewała się, że okaże się on głosem rozsądku, postawi wszystkich do pionu, znajdzie sposób, by ocalili moralność.</p>
			<p class="calibre9">Nie widział żadnego.</p>
			<p class="calibre9">&ndash;	Samochód Rojewicza podstawię gdzieś w&nbsp;Gdańsku. Zadbam o&nbsp;to, by nie było na nim żadnych śladów mogących połączyć go z&nbsp;nami.</p>
			<p class="calibre9">Grynberg wbił wzrok w&nbsp;ciało Kantyka.</p>
			<p class="calibre9">&ndash;	Tego skurwysyna wrzucimy do wody w&nbsp;pasie przygranicznym. Przy odrobinie szczęścia zniesie go na stronę rosyjską i&nbsp;oni będą mieli z&nbsp;nim problem.</p>
			<p class="calibre9">&ndash;	Z&nbsp;Rojewiczem możemy zrobić podobnie&nbsp;&ndash; zauważyła Gaberek.</p>
			<p class="calibre9">&ndash;	A&nbsp;zarządca?&nbsp;&ndash; spytała Katarzyna.&nbsp;&ndash; Co z&nbsp;nim?</p>
			<p class="calibre9">Gerard także stawiał w&nbsp;duchu to pytanie, nie odnalazł jednak w&nbsp;sobie dostatecznie dużo odwagi, by je zwerbalizować.</p>
			<p class="calibre9">Boże, w&nbsp;kogo się zmienił tej nocy? Jak do tego w&nbsp;ogóle dopuścił?</p>
			<p class="calibre9">&ndash;	Pytałem o&nbsp;niego&nbsp;&ndash; odezwał się Salomon.</p>
			<p class="calibre9">&ndash;	Hm?</p>
			<p class="calibre9">&ndash;	Kantyka, jeszcze zanim zeszła Cecylia. Chciałem wiedzieć, gdzie jest tamten człowiek, co się z&nbsp;nim stało.</p>
			<p class="calibre9">&ndash;	I?</p>
			<p class="calibre9">&ndash;	Twierdził, że miał być kozłem ofiarnym. Zabił go jeszcze przed tym, jak rozpętał się sztorm, a&nbsp;ciała pozbył się właśnie w&nbsp;morzu.</p>
			<p class="calibre9">Na moment wszyscy umilkli, układając w&nbsp;głowie implikacje tego, do czego w&nbsp;ostatnich chwilach życia przyznał się Janusz Kantyk.</p>
			<p class="calibre9">&ndash;	Broń, której użył do zastrzelenia Rojewicza, jest w&nbsp;nadkolu jego auta&nbsp;&ndash; dodał Grynberg.&nbsp;&ndash; Jej też musimy się pozbyć.</p>
			<p class="calibre9">&ndash;	No dobrze…&nbsp;&ndash; odezwała się Gaberek.&nbsp;&ndash; Ale co z… no wiecie.</p>
			<p class="calibre9">&ndash;	Z&nbsp;czym?</p>
			<p class="calibre9">&ndash;	Z&nbsp;kim&nbsp;&ndash; skorygowała Łaba.&nbsp;&ndash; Chodzi jej o… chłopaka.</p>
			<p class="calibre9">Spojrzeli po sobie, jakby któreś z&nbsp;nich chowało przed resztą odpowiedź. Nikt jednak jej nie miał. Z&nbsp;punktu widzenia tego, co planowali, należało także pozbyć się ciała Aliego. Śmierć dziecka wywołałaby stanowczo zbyt dużo pytań, które nie mogłyby pozostać bez odpowiedzi.</p>
			<p class="calibre9">&ndash;	Wyjedziemy&nbsp;&ndash; odezwała się nagle Cecylia.</p>
			<p class="calibre9">Wszyscy się ku niej obrócili.</p>
			<p class="calibre9">&ndash;	Zabiorę go, wyniesiemy się stąd. I&nbsp;nigdy nie wrócimy.</p>
			<p class="calibre9">&ndash;	Ale…&nbsp;&ndash; zaczęła Gaberek.</p>
			<p class="calibre9">&ndash;	Nikt nie dowie się, że Janusza nie ma z&nbsp;nami&nbsp;&ndash; dodała nieobecnym tonem Cecylia.&nbsp;&ndash; Zabiorę oszczędności, poradzimy sobie. Ułożymy sobie życie na nowo. Gdzieś, gdzie nikt nas nie odnajdzie.</p>
			<p class="calibre9">Nikt nie oponował, kiedy używała liczby mnogiej.</p>
			<p class="calibre9">&ndash;	Obawiam się, że to nie takie proste&nbsp;&ndash; powiedział Salomon.&nbsp;&ndash; Nie da się po prostu zapaść pod ziemię.</p>
			<p class="calibre9">&ndash;	Tutaj nie. W&nbsp;obwodzie kaliningradzkim tak.</p>
			<p class="calibre9">Grynberg wyglądał, jakby stopniowo coś w&nbsp;nim obumierało.</p>
			<p class="calibre9">&ndash;	Mam znajomych w&nbsp;Mamonowie, niedaleko granicy. Przyjmą nas, pomogą nam się urządzić. Poradzimy sobie.</p>
			<p class="calibre9">To ostatnie powtarzała jeszcze kilkakrotnie, nie wyglądała jednak, by potrafiła przekonać samą siebie, a&nbsp;co dopiero ich.</p>
			<p class="calibre9">Ostatecznie jednak na to przystali. Salomon zapewnił, że będzie utrzymywał z&nbsp;nią kontakt i&nbsp;pomagał jej na tyle, na ile to możliwe. Cecylia nie sprawiała wrażenia, jakby cokolwiek to zmieniało.</p>
			<p class="calibre9">Wszyscy pogrążyli się w&nbsp;marazmie, choć jeśli faktycznie zamierzali wszystko zatuszować, musieli zacząć działać.</p>
			<p class="calibre9">W końcu Grynberg, Anita i&nbsp;Katarzyna zabrali się do roboty. Edling i&nbsp;Beata zostali przy stole, a&nbsp;Cecylia znikła na piętrze. Zapewne by przygotować ciało syna. Gerard z&nbsp;bólem wyobraził sobie, jak go ubiera, by nie zmarzł w&nbsp;trakcie podróży na wschód.</p>
			<p class="calibre9">&ndash;	Panie prokuratorze…&nbsp;&ndash; odezwała się w&nbsp;końcu Drejer.</p>
			<p class="calibre9">Edling wciąż nie potrafił na nią spojrzeć. Czuł, że to on podjął decyzję za nich, a&nbsp;ona nie miała innego wyboru, musiała się podporządkować.</p>
			<p class="calibre9">Tylko czy rzeczywiście ją podjął? Czy nie stało się to niejako poza nim? Czy człowiek miał w&nbsp;ogóle wpływ na takie rzeczy?</p>
			<p class="calibre9">&ndash;	Proszę na mnie spojrzeć.</p>
			<p class="calibre9">Gerard na moment zamknął oczy, potem obrócił głowę ku Beacie.</p>
			<p class="calibre9">&ndash;	Co teraz?&nbsp;&ndash; rzuciła.</p>
			<p class="calibre9">Chciał powiedzieć, że nic. Ale takie nic było wszystkim.</p>
			<p class="calibre9">&ndash;	Pozwolimy na to?&nbsp;&ndash; dodała.&nbsp;&ndash; Tak po prostu?</p>
			<p class="calibre9">&ndash;	Nic tu nie jest po prostu.</p>
			<p class="calibre9">&ndash;	W&nbsp;takim razie zróbmy coś.</p>
			<p class="calibre9">I złammy ci karierę? Zniszczmy ci życie? Przekreślmy przyszłość?</p>
			<p class="calibre9">Nie, na to Gerard nie był gotowy. Gdyby chodziło o&nbsp;kogokolwiek innego, być może rozważyłby realnie scenariusz, w&nbsp;którym wyjawia prawdę tutejszym śledczym. Ale nie, kiedy Beata dostanie rykoszetem.</p>
			<p class="calibre9">Miał przecież świadomość, że cokolwiek by powiedział prokuratorom, reszta zadbałaby o&nbsp;to, by jego podwładna poniosła odpowiedzialność.</p>
			<p class="calibre9">&ndash;	Wszystko już zrobiliśmy&nbsp;&ndash; odparł.&nbsp;&ndash; Teraz możemy jedynie zmierzyć się z&nbsp;konsekwencjami.</p>
			<p class="calibre9">&ndash;	Ale…</p>
			<p class="calibre9">Tradycyjnie czekał, aż dokończy. Na próżno.</p>
			<p class="calibre9">Drejer patrzyła na niego jeszcze przez moment, po czym podniosła się i&nbsp;poszła do kuchni. Dołączył do niej, kiedy nalewała sobie do szklanki czystej wódki. Pociągnęła łyk, a&nbsp;on dostrzegł, że trzęsie się jej ręka.</p>
			<p class="calibre9">&ndash;	Powinniśmy uczestniczyć&nbsp;&ndash; odezwał się Gerard.</p>
			<p class="calibre9">&ndash;	Co takiego?</p>
			<p class="calibre9">&ndash;	Pomóc pozostałym.</p>
			<p class="calibre9">&ndash;	Chyba pan sobie, kurwa, robi jaja.</p>
			<p class="calibre9">&ndash;	Nie&nbsp;&ndash; odparł spokojnie Edling.&nbsp;&ndash; Jeśli będą mieli podejrzenia, że…</p>
			<p class="calibre9">&ndash;	Niewiarygodne&nbsp;&ndash; ucięła Beata, odstawiając szklankę tak raptownie, że trochę wódki się z&nbsp;niej wylało.&nbsp;&ndash; Naprawdę miał pan zamiar biernie się temu przyglądać, a&nbsp;teraz zamierza pan brać w&nbsp;tym czynny udział?</p>
			<p class="calibre9">&ndash;	Już wziąłem.</p>
			<p class="calibre9">Właściwie wzięliśmy, chciał sprecyzować. Zamiast tego jednak zamilkł, a&nbsp;potem przeszedł się po kuchni w&nbsp;poszukiwaniu czegoś, czym sam mógłby uciszyć nieco ten uporczywy głos z&nbsp;tyłu głowy, próbujący go przekonać, że popełnił największy błąd w&nbsp;życiu. Błąd, który kiedyś się na nim zemści.</p>
			<p class="calibre9">W końcu odnalazł kilka butelek czerwonego wina. Wybór nie był wielki, ale ze wszystkich etykiet ta chilijska prezentowała się najlepiej. Otworzył, powąchał korek, potem nalał do kieliszka tyle, by poziom trunku nie przekraczał najszerszego miejsca w&nbsp;kieliszku.</p>
			<p class="calibre9">Zamieszał winem i&nbsp;przez moment oceniał jego nos. Z&nbsp;punktu widzenia postronnych w&nbsp;takiej sytuacji wyglądałoby to zapewne absurdalnie, dla Edlinga stanowiło jednak znany rytuał, dzięki któremu mógł uspokoić myśli.</p>
			<p class="calibre9">Upił łyk, nie spodziewając się rewelacji. Potem wraz z&nbsp;Beatą usiedli przy niewielkim stole.</p>
			<p class="calibre9">Siedzieli w&nbsp;milczeniu znacznie dłużej, niż powinni. Nie patrzyli na siebie, skupiali się wyłącznie na swoich trunkach. Gerard spodziewał się, że im żwawiej będą się nimi zajmować, tym łatwiej będzie się odezwać, okazało się jednak, że jest inaczej.</p>
			<p class="calibre9">Trudno było mu stwierdzić, ile czasu minęło, nim wreszcie zrobiła to Drejer.</p>
			<p class="calibre9">&ndash;	Dlaczego?&nbsp;&ndash; spytała.</p>
			<p class="calibre9">Odsunął kieliszek i&nbsp;spojrzał na nią, a&nbsp;ona dopiero wówczas jakby uzmysłowiła sobie, że pytanie jest pozbawione kontekstu.</p>
			<p class="calibre9">&ndash;	Dlaczego Kantyk to zrobił?&nbsp;&ndash; dodała.</p>
			<p class="calibre9">&ndash;	Bo był psychopatą.</p>
			<p class="calibre9">&ndash;	Nie chodzi mi o&nbsp;motyw, tylko o&nbsp;modus operandi.</p>
			<p class="calibre9">Edling miał dla niej gotową odpowiedź, od kiedy bowiem usłyszał od Grynberga o&nbsp;ostatnich słowach sprawcy, wszystko ułożyło się w&nbsp;logiczną całość.</p>
			<p class="calibre9">&ndash;	To była dla niego jakaś makabryczna zabawa?&nbsp;&ndash; odezwała się cicho Beata.</p>
			<p class="calibre9">&ndash;	Bynajmniej.</p>
			<p class="calibre9">Obróciła się do niego, a&nbsp;on poczuł nieodpartą potrzebę, by choćby na moment na nią spojrzeć. Powstrzymał się jednak, wiedząc, z&nbsp;czym będzie się to wiązało.</p>
			<p class="calibre9">Nie chciał widzieć wyrwy, która między nimi powstała. Nie chciał czuć potrzeby jej zasypywania. Wiedział doskonale, że wbrew sobie będzie próbował to zrobić, a&nbsp;efekty trudno byłoby zaakceptować.</p>
			<p class="calibre9">&ndash;	Więc?&nbsp;&ndash; rzuciła Drejer.&nbsp;&ndash; Po co to wszystko? Zamknięty pokój? Zabójstwo Rojewicza, tego zarządcy…</p>
			<p class="calibre9">&ndash;	Każdy element był istotny&nbsp;&ndash; oznajmił Gerard.&nbsp;&ndash; Kantyk zaplanował całość z&nbsp;chirurgiczną precyzją, by nikt nigdy go nie podejrzewał. Najprawdopodobniej zaczął przygotowania, kiedy tylko w&nbsp;prognozie pojawiła się zapowiedź sztormu. Zrozumiał, że ma jedyną, niepowtarzalną okazję.</p>
			<p class="calibre9">Beata napiła się wódki.</p>
			<p class="calibre9">&ndash;	Przypuszczam, że zanim wszystko się zaczęło, zabił Stefana Walczaka, zarządcę&nbsp;&ndash; podjął Edling.&nbsp;&ndash; Zostawił światło w&nbsp;budynku, stworzył wrażenie, jakby ten po prostu wyszedł. Od początku zakładał, że ostatecznie to on stanie się głównym podejrzanym, bo śledczy nie będą mogli go namierzyć.</p>
			<p class="calibre9">&ndash;	To akurat sam przyznał przed Grynbergiem.</p>
			<p class="calibre9">Gerard potwierdził cichym mruknięciem.</p>
			<p class="calibre9">&ndash;	Zamknięty pokój dodatkowo wskazywał na Walczaka&nbsp;&ndash; kontynuował.&nbsp;&ndash; Tylko on znał to miejsce na wylot, miał wszystkie klucze, być może nawet jakieś metody, by zamknąć okna lub zaryglować drzwi od zewnątrz.</p>
			<p class="calibre9">&ndash;	Taka pewnie byłaby hipoteza śledczych&nbsp;&ndash; przyznała Beata.&nbsp;&ndash; Szczególnie przy braku jakiegokolwiek innego wyjaśnienia.</p>
			<p class="calibre9">&ndash;	Otóż to.</p>
			<p class="calibre9">&ndash;	A&nbsp;Rojewicz? Po co jego śmierć?</p>
			<p class="calibre9">&ndash;	Dla uwiarygodnienia, że to zarządca jest zabójcą. Kantyk zastrzelił go, potem świetnie odegrał swoją rolę: przerażonego i&nbsp;równie skołowanego jak reszta. Logika wskazywała na kogoś z&nbsp;zewnątrz.</p>
			<p class="calibre9">&ndash;	No tak.</p>
			<p class="calibre9">&ndash;	Ostatecznie śledczy, którzy zjawiliby się tutaj o&nbsp;poranku, mieliby doprawdy zagadkową sprawę, kompletnie zamącony obraz zbrodni, podrzucone do samochodu Katarzyny materiały, żadnego narzędzia zbrodni… i&nbsp;tylko jednego potencjalnego sprawcę. Uczepiliby się go jak rzep psiego ogona, jak mają to w&nbsp;zwyczaju.</p>
			<p class="calibre9">Zabrzmiało to jak samokrytyka&nbsp;&ndash; i&nbsp;po części może nią było. Przyjmowanie apriorycznych założeń stanowiło nie tyle grzech, ile naturalny przejaw bycia człowiekiem. Robił to każdy, także śledczy.</p>
			<p class="calibre9">&ndash;	A&nbsp;gdyby poszli innym tropem, przypuszczam, że Kantyk zacząłby realizować plan B&nbsp;&ndash; dodał Gerard.</p>
			<p class="calibre9">&ndash;	Jaki plan B?</p>
			<p class="calibre9">&ndash;	Zbieżny z&nbsp;moją pierwotną hipotezą. Nie mam wątpliwości, że w&nbsp;podbramkowej sytuacji spróbowałby zrzucić winę na żonę. Wykazać, że to ona zabiła dziecko w&nbsp;jakimś dzikim szale, bo w&nbsp;Wodniku zjawił się jej kochanek, bo syn się dowiedział o&nbsp;romansie, bo postradała rozum.</p>
			<p class="calibre9">&ndash;	W&nbsp;sumie możliwe. Ograłby to.</p>
			<p class="calibre9">&ndash;	Z&nbsp;pewnością by próbował. Ale nie musiał.</p>
			<p class="calibre9">Drejer wciąż na niego patrzyła, on jednak skupiał wzrok na ścianie przed sobą. Upił kolejny łyk wina, choć wiedział, że powinien przystopować. Siedzieli zbyt blisko, nosili zbyt wiele na barkach, by ta sytuacja mogła długo pozostać bezpieczna.</p>
			<p class="calibre9">Mając to na względzie, Edling wstał i&nbsp;zbliżył się do okna. Natura wciąż starała się okazać swoją wściekłość, choć momentami można było już wyobrazić sobie, że za jakiś czas na powrót zapanuje tutaj spokój.</p>
			<p class="calibre9">Edling stał tyłem do Beaty, usłyszał jednak, jak ta podnosi się z&nbsp;krzesła.</p>
			<p class="calibre9">&ndash;	I&nbsp;co teraz?&nbsp;&ndash; zapytała.</p>
			<p class="calibre9">Podeszła do niego i&nbsp;ustawiła się obok. Oboje starali się wejrzeć w&nbsp;strugi deszczu chłoszczące szybę, jakby gdzieś pośród nich mogło kryć się coś, co zapewni im uniewinnienie.</p>
			<p class="calibre9">&ndash;	Tak po prostu zapomnimy o&nbsp;tym wszystkim?&nbsp;&ndash; dodała.&nbsp;&ndash; I&nbsp;zamieciemy sprawę pod dywan?</p>
			<p class="calibre9">&ndash;	Sprawiedliwości stało się zadość.</p>
			<p class="calibre9">Drejer milczała.</p>
			<p class="calibre9">&ndash;	Wszyscy winni ponieśli karę&nbsp;&ndash; stwierdził Gerard.</p>
			<p class="calibre9">&ndash;	Nie na takie wymierzanie kar się pisałam, wstępując do prokuratury.</p>
			<p class="calibre9">&ndash;	Zdaję sobie z&nbsp;tego sprawę.</p>
			<p class="calibre9">Spodziewał się, że Beata skomentuje, ta jednak zamilkła. Nadal nie potrafił na nią zerknąć, obawiając się tego, czego obawia się każdy, nim spojrzy gołym okiem na zaćmienie słońca.</p>
			<p class="calibre9">Zaraz potem do kuchni weszła Anita Gaberek. Wydała z&nbsp;siebie niezbyt przychylny pomruk, po czym skinęła głową w&nbsp;kierunku korytarza.</p>
			<p class="calibre9">&ndash;	Potrzebna jest wasza pomoc&nbsp;&ndash; oświadczyła.</p>
			<p class="calibre9">Beata Drejer i&nbsp;Gerard Edling spojrzeli na siebie, bezgłośnie podejmując decyzję.</p>
			<p class="calibre9">Potem ruszyli na zewnątrz.</p>
			<h2 class="sigil_not_in_toc">26</h2>
			<p class="miejsce">Zalew Kaliningradzki, wody wewnętrzne Federacji Rosyjskiej</p>
			<p class="styl">Nawet niska nocna temperatura nie mogła sprawić, że fale gorąca przestałyby przesuwać się po ciele Gochy. Czuła, że cała płonie, a&nbsp;zimny pot leje się strumieniami po jej plecach.</p>
			<p class="calibre9">Dźwięk silnika motorowego narastał, a&nbsp;światło rzucane przez reflektor straży przybrzeżnej omiatało okolicę.</p>
			<p class="calibre9">&ndash;	Zobaczą nas&nbsp;&ndash; szepnęła.</p>
			<p class="calibre9">&ndash;	Jasna cholera…&nbsp;&ndash; odparł Pobłocki.</p>
			<p class="calibre9">Nie tego się spodziewała i&nbsp;nie na to liczyła. Szczególnie ze strony faceta, który do tej pory zdawał się uznawać, że jakoś wyjdą z&nbsp;każdej opresji.</p>
			<p class="calibre9">&ndash;	Trzeba odbić w&nbsp;stronę lądu&nbsp;&ndash; rzucił.</p>
			<p class="calibre9">&ndash;	Teraz?&nbsp;&ndash; włączył się nerwowo Fabisch.&nbsp;&ndash; Usłyszą silnik.</p>
			<p class="calibre9">&ndash;	Nie usłyszą.</p>
			<p class="calibre9">&ndash;	Chyba pan żartuje.</p>
			<p class="calibre9">&ndash;	Mają u&nbsp;siebie na pokładzie tak głośno, że jeśli ruszymy na niskich obrotach…</p>
			<p class="calibre9">&ndash;	Do dzieła&nbsp;&ndash; wpadła mu w&nbsp;słowo Rosa.</p>
			<p class="calibre9">Nie było czasu na dyskusje, nie mieli też komfortu podejmowania decyzji pozbawionych ryzyka.</p>
			<p class="calibre9">Zenon szybko skinął głową, przekręcił lekko manetkę i&nbsp;pociągnął za koło sterowe. Zaczęli płynąć w&nbsp;kierunku brzegu, ale poruszali się stanowczo zbyt wolno, by mogło ich to uratować. Snop światła wciąż przesuwał się w&nbsp;stronę kutra i&nbsp;tylko kwestią czasu było, nim padnie prosto na niego.</p>
			<p class="calibre9">Co potem?</p>
			<p class="calibre9">Lata temu zapewne groziłaby tylko grzywna. Teraz z&nbsp;pewnością areszt. Rosyjskie służby nie wypuszczą ot tak ludzi, którzy nocą nielegalnie przekroczyli granicę. Szczególnie jeśli na pokładzie jest polski prokurator.</p>
			<p class="calibre9">&ndash;	Niech pan przyspieszy.</p>
			<p class="calibre9">&ndash;	Nie mogę&nbsp;&ndash; odparł Pobłocki.&nbsp;&ndash; Przy wyższych obrotach…</p>
			<p class="calibre9">&ndash;	Musimy zaryzykować.</p>
			<p class="calibre9">&ndash;	Ale…</p>
			<p class="calibre9">&ndash;	Zaraz nas zobaczą&nbsp;&ndash; syknęła cicho Gośka.</p>
			<p class="calibre9">Zenon zaklął pod nosem, a&nbsp;potem zwiększył nieco prędkość. Wszyscy mieli wrażenie, jakby dźwięk był nie tyle szumem z&nbsp;maszynowni, ile grzmotem w&nbsp;trakcie wyjątkowo mocnej burzy.</p>
			<p class="calibre9">Rosa oparła się o&nbsp;podłokietnik siedziska sternika i&nbsp;zamknęła oczy. Nie chciała widzieć świateł rosyjskiego patrolu, nie chciała kątem oka dostrzegać przerażenia na twarzach współtowarzyszy.</p>
			<p class="calibre9">Miała wrażenie, że trwa to wieczność.</p>
			<p class="calibre9">Szybciej, ponaglała łajbę w&nbsp;duchu. Płyń szybciej, błagam.</p>
			<p class="calibre9">Kiedy mocniej nimi zakołysało, zrozumiała, że to fala z&nbsp;przepływającej jednostki. Zaraz ich zobaczą. Jeszcze moment i&nbsp;będzie po wszystkim.</p>
			<p class="calibre9">Fala jednak przeszła, kuter Pobłockiego przestał się chybotać. Nic się nie działo.</p>
			<p class="calibre9">&ndash;	Chyba obrodziło u&nbsp;nas w&nbsp;więcej szczęścia niż rozumu&nbsp;&ndash; powiedział Zenon.</p>
			<p class="calibre9">Gośka otworzyła oczy. Snop światła był za nimi, ominął ich.</p>
			<p class="calibre9">Odetchnęła, podczas gdy Pobłocki już zabrał się do roboty. Zwiększył ciąg silnika, wychodząc ze słusznego założenia, że na drugi patrol raczej nie trafią. Problem polegał teraz na tym, by tamten podczas drogi powrotnej ich nie zobaczył.</p>
			<p class="calibre9">&ndash;	Niech pan nie oszczędza tego wraku&nbsp;&ndash; odezwał się Fabisch.</p>
			<p class="calibre9">Pobłocki nie odpowiedział. Otarł czoło, a&nbsp;potem posłał Rosie krótki uśmiech. Wystarczył jako zapewnienie, że wszystko będzie w&nbsp;porządku.</p>
			<p class="calibre9">Wkrótce dopłynęli do niewielkiej przystani przed Mamonowem. Zenon uważał, by nie podejść zbyt szybko ani zbyt blisko, choć o&nbsp;tej porze wydawało się niemożliwe, by trafili tam na kogokolwiek.</p>
			<p class="calibre9">Dimitrij Aristow czekał w&nbsp;umówionym miejscu, jakieś trzy kilometry od głównych zabudowań miasta, i&nbsp;zamrugał krótko światłami awaryjnymi, kiedy kuter cumował do brzegu. Pobłocki przywitał się z&nbsp;nim wylewnie, jak ze starym przyjacielem, którego nie widział od lat. Dima zdawał się równie poruszony spotkaniem.</p>
			<p class="calibre9">&ndash;	Ty zostajesz?&nbsp;&ndash; spytał po polsku z&nbsp;silnym wschodnim akcentem.</p>
			<p class="calibre9">&ndash;	Jak masz gdzie kuter schować, to zostaję.</p>
			<p class="calibre9">&ndash;	Nie taki był plan&nbsp;&ndash; odezwała się Gocha.&nbsp;&ndash; Miał pan wrócić do…</p>
			<p class="calibre9">&ndash;	Ludzie robią plany, Bóg się śmieje&nbsp;&ndash; uciął Zenon.&nbsp;&ndash; Jak jest gdzie łajbę przycumować i&nbsp;nikt nie zwróci na nią uwagi, to nigdzie się nie wybieram. Poczekam na was.</p>
			<p class="calibre9">Gocha zakładała, że ta komplikacja może się pojawić, ale nie miała zamiaru dawać za wygraną i&nbsp;narażać kolejnej osoby.</p>
			<p class="calibre9">&ndash;	Nie wiemy, jak długo będziemy musieli tu zostać&nbsp;&ndash; zauważyła.&nbsp;&ndash; A&nbsp;jeśli ktoś dostrzeże kuter, to…</p>
			<p class="calibre9">&ndash;	To co? Takich jak on jest tu na pęczki. Dobrze mówię, Dima?</p>
			<p class="calibre9">&ndash;	<em class="calibre4">Oczień charaszo</em>.</p>
			<p class="calibre9">&ndash;	Mów do nich po polsku, to już nie te roczniki, co potrafiły oglądać <em class="calibre4">Wilka i&nbsp;Zająca</em> w&nbsp;oryginale.</p>
			<p class="calibre9">&ndash;	W&nbsp;porządku.</p>
			<p class="calibre9">&ndash;	A&nbsp;kuter zgubi się w&nbsp;tłumie. Tylko trzeba mu ten tłum znaleźć.</p>
			<p class="calibre9">Dimitrij pokiwał głową jak uczony, który właśnie usłyszał wyjątkowo trafne spostrzeżenie na temat teorii, nad jaką pracował od lat.</p>
			<p class="calibre9">&ndash;	Problem by był po drugiej stronie zalewu&nbsp;&ndash; oznajmił.&nbsp;&ndash; Tam wojsko pilnuje, tutaj nikt na nic nie patrzy. Postawisz łajbę przy innych, powiem, że moja, jakby kto pytał.</p>
			<p class="calibre9">Pobłocki ochoczo zabrał się do roboty, nie zważając na protesty Gośki. Podpłynął na drugą stronę przystani, oni zaś podjechali do niego Ładą Dimitrija. Kiedy Zenon do nich dołączył, sprawiał wrażenie, jakby przeżywał największą przygodę w&nbsp;życiu.</p>
			<p class="calibre9">&ndash;	Jest pan pewien?&nbsp;&ndash; mruknęła Rosa.</p>
			<p class="calibre9">&ndash;	Pani by nie była na moim miejscu?</p>
			<p class="calibre9">&ndash;	Na pana miejscu w&nbsp;ogóle bym się z&nbsp;domu nie ruszyła.</p>
			<p class="calibre9">&ndash;	Jakoś mi się w&nbsp;to wątpi&nbsp;&ndash; odparł z&nbsp;uśmiechem.</p>
			<p class="calibre9">Miała nadzieję, że cała ta radość nie przerodzi się w&nbsp;uczucie dokładnie odwrotne. Westchnęła cicho, a&nbsp;potem nachyliła się do kierowcy.</p>
			<p class="calibre9">&ndash;	Wie pan, gdzie jest ta ulica Pobledy?</p>
			<p class="calibre9">&ndash;	Tu każdy wie, gdzie co jest.</p>
			<p class="calibre9">&ndash;	W&nbsp;takim razie moglibyśmy…</p>
			<p class="calibre9">&ndash;	Wiemy nawet, kto gdzie mieszka&nbsp;&ndash; przerwał jej Dima.&nbsp;&ndash; A&nbsp;jak się trochę popyta, to można wszystko ustalić.</p>
			<p class="calibre9">Mówił z&nbsp;wyraźną satysfakcją, Gocha jednak nie była pewna, co ją wywołuje. Co bowiem miałby konkretnie ustalić? Nie dali mu żadnych informacji, bo sami żadnych nie mieli.</p>
			<p class="calibre9">Nie wiedzieli, do kogo dzwonił Salomon Grynberg, nie było sensu nawet spekulować.</p>
			<p class="calibre9">&ndash;	O&nbsp;czym pan mówi?&nbsp;&ndash; włączył się Fabisch.</p>
			<p class="calibre9">&ndash;	O&nbsp;tym, że kiedy Zenon powiedział, co i&nbsp;jak, posprawdzałem.</p>
			<p class="calibre9">&ndash;	Ale co?</p>
			<p class="calibre9">&ndash;	Czy jacyś Polacy aby nie mieszkają przy Pobledy.</p>
			<p class="calibre9">Włączył silnik, a&nbsp;potem ruszył w&nbsp;kierunku pierwszych zabudowań. Wszystkie były stare, odrapane i&nbsp;zaniedbane. Właściwie cała okolica przywodziła na myśl kapsułę czasu późnego PRL-u. Nierówne, popękane drogi, poprzechylane i&nbsp;zardzewiałe ogrodzenia, dachy budynków kryte byle papą lub eternitem, niezakryte niczym rury biegnące wzdłuż ulic, do tego wszędobylski brud za sprawą licznych gruntowych dróg wokół.</p>
			<p class="calibre9">&ndash;	I?&nbsp;&ndash; spytała Gocha.&nbsp;&ndash; Mieszkają tam jacyś?</p>
			<p class="calibre9">&ndash;	Okazuje się, że tak. W&nbsp;jednym z&nbsp;domów.</p>
			<p class="calibre9">Nagle się ożywiła.</p>
			<p class="calibre9">&ndash;	Żartuje pan sobie?</p>
			<p class="calibre9">&ndash;	<em class="calibre4">Niet</em>.</p>
			<p class="calibre9">&ndash;	Wie pan, w&nbsp;którym?</p>
			<p class="calibre9">&ndash;	Wiem. I&nbsp;właśnie tam jedziemy.</p>
			<p class="calibre9">&ndash;	Zaraz…</p>
			<p class="calibre9">&ndash;	Poczekamy pod budynkiem, do rana mało czasu zostało. A&nbsp;może już nie śpią?</p>
			<p class="calibre9">Właściwie jeśli Grynberg uciekł w&nbsp;popłochu, istniała szansa, że spokojnie nocy nie spędza.</p>
			<p class="calibre9">&ndash;	Poza tym zawsze można ich zbudzić, prawda?&nbsp;&ndash; dodał Dimitrij.</p>
			<p class="calibre9">&ndash;	Prawda&nbsp;&ndash; przyznała Rosa.</p>
			<p class="calibre9">Nie było powodu, dla którego nie mogliby tego zrobić. Przeciwnie, taka wizyta z&nbsp;zaskoczenia, w&nbsp;środku nocy, mogła podziałać na ich korzyść.</p>
			<p class="calibre9">Gocha mimowolnie zobaczyła tę scenę. Powoli zapalające się światła w&nbsp;domu, siebie czekającą przed wejściem. Następnie Salomona Grynberga całkowicie zdezorientowanego, nierozumiejącego, jakim cudem dziennikarka się tutaj znalazła.</p>
			<p class="calibre9">Nie da mu czasu na zastanowienie. Zaatakuje od razu, nie pozostawi mu żadnego wyboru. Zagrozi poinformowaniem zarówno polskich służb, jak i&nbsp;śledczych z&nbsp;Bytomia, że oto z&nbsp;niejasnych przyczyn polski prokurator zbiegł na terytorium Federacji Rosyjskiej.</p>
			<p class="calibre9">Czuła, że ma wszystkie mocne karty.</p>
			<p class="calibre9">Czuła, że nic jej nie zaskoczy.</p>
			<p class="calibre9">O tym, jak bardzo się pomyliła, przekonała się, jeszcze zanim dojechali do domu przy ulicy Pobledy. Wszystko za sprawą jednego, prostego pytania, które zadała Dimie.</p>
			<p class="calibre9">&ndash;	Wie pan, jak nazywają się ci Polacy, którzy tam mieszkają?</p>
			<p class="calibre9">Dimitrij Aristow zerknął na nią w&nbsp;lusterku i&nbsp;z&nbsp;zadowoleniem skinął głową.</p>
			<p class="calibre9">&ndash;	Właściwie to tylko jedna osoba&nbsp;&ndash; odparł.&nbsp;&ndash; Prowadzi samotniczy żywot, utrzymuje mało kontaktów. Ale nikomu nie wadzi.</p>
			<p class="calibre9">&ndash;	Jak się nazywa?</p>
			<p class="calibre9">&ndash;	Cecylia Kantyk.</p>
			<p class="calibre9">Rosa poczuła, jak natychmiast pada na nią ciężkie spojrzenie Fabischa. Nie odpowiedziała na nie, siedziała nieruchomo ze wzrokiem wbitym w&nbsp;lusterko, choć Dima patrzył już przed siebie.</p>
			<p class="calibre9">&ndash;	Pewien jesteś?&nbsp;&ndash; mruknął Pobłocki.</p>
			<p class="calibre9">&ndash;	<em class="calibre4">Da</em>. Pytałem, gdzie trzeba. Żadnych innych Polaków przy tej ulicy nie ma.</p>
			<p class="calibre9">A więc Grynberg dzwonił do Cecylii. Po tylu latach? Co to mogło oznaczać? Utrzymywali kontakt, istniała między nimi jakaś relacja?</p>
			<p class="calibre9">Gocha miała zbyt mało informacji, by cokolwiek przesądzić. Spodziewała się jednak, że niebawem je uzupełni.</p>
			<p class="calibre9">Cokolwiek tych dwoje robiło, nie spodziewało się, że ktoś ich przyłapie.</p>
			<p class="calibre9">&ndash;	A&nbsp;Janusz Kantyk?&nbsp;&ndash; odezwała się.&nbsp;&ndash; Nikt nic o&nbsp;nim nie wspomniał?</p>
			<p class="calibre9">&ndash;	Nie&nbsp;&ndash; odparł Dima.&nbsp;&ndash; To mąż? Brat?</p>
			<p class="calibre9">&ndash;	Mąż.</p>
			<p class="calibre9">Rosjanin wydął usta i&nbsp;pokręcił głową.</p>
			<p class="calibre9">&ndash;	Od kiedy tu przyjechała, jest sama.</p>
			<p class="calibre9">&ndash;	To znaczy? Ile czasu minęło?</p>
			<p class="calibre9">&ndash;	Dwadzieścia lat około.</p>
			<p class="calibre9">Zatem musiała zjawić się zaraz po wydarzeniach w&nbsp;Krynicy Morskiej. Ale dlaczego? Co mogłoby sprawić, że żona Kantyka zdecydowała się na tak drastyczny krok, jakim było zaszycie się w&nbsp;obwodzie kaliningradzkim, praktycznie na końcu świata?</p>
			<p class="calibre9">&ndash;	I&nbsp;nie wiadomo dlaczego?&nbsp;&ndash; zapytała Rosa.</p>
			<p class="calibre9">&ndash;	Tak na pewno to nic&nbsp;&ndash; odparł Aristow.&nbsp;&ndash; Ale jedna z&nbsp;sąsiadek mówi, że kiedyś mieszkała obok taka babuszka, co czasem coś od Cecylii słyszała.</p>
			<p class="calibre9">&ndash;	Co konkretnie?</p>
			<p class="calibre9">&ndash;	Że tragedii rodzinnej doświadczyła i&nbsp;dlatego wyjechała, jakby przed tym próbowała uciec. Ale to niepewne. Z&nbsp;ust do ust się wszystko zniekształca.</p>
			<p class="calibre9">Gośka mruknęła na potwierdzenie, po czym wbiła spojrzenie w&nbsp;drogę przed nimi. Latarnie uliczne rzucały niemrawe żółtawe światło, które prowadziło z&nbsp;nocnym mrokiem nierówną walkę. Niektóre nie działały, inne mrugały. Cała ta okolica wyglądała, jakby miała za moment zostać zagospodarowana jako plan zdjęciowy w&nbsp;kontynuacji <em class="calibre4">Czarnobyla</em>.</p>
			<p class="calibre9">Gocha poczuła irracjonalny niepokój, jakby gdzieś tu czekało na nich niebezpieczeństwo. Tak naprawdę nie wiedziała, do czego się zbliża. Nie miała pojęcia, co ich czeka.</p>
			<p class="calibre9">Nabrała głęboko tchu.</p>
			<p class="calibre9">&ndash;	Daleko jeszcze?</p>
			<p class="calibre9">&ndash;	Nie&nbsp;&ndash; odparł Dima.&nbsp;&ndash; To kilka domów dalej.</p>
			<p class="calibre9">W końcu zatrzymali się pod budynkiem, w&nbsp;którym od lat mieszkała Cecylia Kantyk. Światła były pogaszone, stara Skoda stała na ulicy tuż obok.</p>
			<p class="calibre9">Wszyscy wysiedli z&nbsp;auta, rozejrzeli się krótko, po czym Rosa i&nbsp;Fabisch ruszyli w&nbsp;kierunku drzwi.</p>
			<p class="calibre9">&ndash;	Masz jakiś konkretny plan?&nbsp;&ndash; spytał cicho Kacper.</p>
			<p class="calibre9">&ndash;	Przycisnąć ich szybko i&nbsp;ostro.</p>
			<p class="calibre9">&ndash;	Zanim się zorientują, że nie stanowimy dla nich żadnego zagrożenia?</p>
			<p class="calibre9">&ndash;	A&nbsp;skąd myśl, że nie stanowimy?&nbsp;&ndash; odparła Gośka.</p>
			<p class="calibre9">Zaraz potem bez ogródek załomotała w&nbsp;drzwi. Miała dosyć pytań, dosyć czekania, dosyć dopowiadania sobie wszystkiego. Przyszła tu po odpowiedzi i&nbsp;nie zamierzała odchodzić stąd bez nich.</p>
			<p class="calibre9">Znów uderzyła, tym razem mocniej.</p>
			<p class="calibre9">&ndash;	Cecylia!&nbsp;&ndash; rzuciła.</p>
			<p class="calibre9">Nadal nic.</p>
			<p class="calibre9">&ndash;	Grynberg!&nbsp;&ndash; krzyknął Fabisch.</p>
			<p class="calibre9">Wciąż żadnej reakcji.</p>
			<p class="calibre9">Gocha szarpnęła za klamkę, drzwi jednak tylko lekko się poruszyły. Zaraz potem Kacper zaczął łomotać w&nbsp;nie z&nbsp;jeszcze większą siłą.</p>
			<p class="calibre9">Ich zachowanie nie mogło pozostawić choćby cienia wątpliwości, że nie zamierzają odchodzić z&nbsp;kwitkiem.</p>
			<p class="calibre9">&ndash;	Otwieraj!&nbsp;&ndash; zawołała Rosa.</p>
			<p class="calibre9">W końcu rozległ się jakiś dźwięk, nie pochodził jednak z&nbsp;domu Cecylii. Na zewnątrz wyszła najbliższa sąsiadka w&nbsp;podomce i&nbsp;narzuconym na nią kożuchu. Ściągała poły i&nbsp;patrzyła na intruzów, mrużąc oczy.</p>
			<p class="calibre9">&ndash;	<em class="calibre4">Szto zdies</em><em class="calibre4">’ </em><em class="calibre4">proischodzit?</em>&ndash; rzuciła.</p>
			<p class="calibre9">Dimitrij od razu ku niej ruszył i&nbsp;zaczął coś tłumaczyć. Musiała go kojarzyć, jeśli nie z&nbsp;twarzy, to z&nbsp;pewnością z&nbsp;nazwiska, bo stopniowo się uspokajała. Zenon w&nbsp;tym czasie zaczął obchodzić budynek, spodziewając się, że może ktoś będzie próbował wydostać się tyłem.</p>
			<p class="calibre9">Dima nadal rozmawiał z&nbsp;kobietą, kiedy Gocha wreszcie usłyszała dźwięk, na który czekała. Zamek się obrócił, drzwi domu Cecylii powoli się uchyliły. Ze środka wypadł wąski snop światła.</p>
			<p class="calibre9">Rosa osłoniła oczy, przez moment mając trudność z&nbsp;rozpoznaniem, na kogo patrzy.</p>
			<p class="calibre9">&ndash;	Nikogo nie ma&nbsp;&ndash; stwierdził stojący przed nią Zenon.</p>
			<p class="calibre9">Obróciła się zdezorientowana w&nbsp;kierunku nadchodzącego Dimy, który najwyraźniej uznał, że sąsiadka nie wezwie policji.</p>
			<p class="calibre9">&ndash;	Chyba mamy problem&nbsp;&ndash; oznajmił.</p>
			<p class="calibre9">Gośka spojrzała bezradnie na Pobłockiego, a&nbsp;potem na Dimitrija.</p>
			<p class="calibre9">&ndash;	Jaki?&nbsp;&ndash; rzuciła.</p>
			<p class="calibre9">&ndash;	Według tej kobiety Cecylia wczoraj zniknęła. I&nbsp;to nagle.</p>
			<p class="calibre9">&ndash;	Nagle?</p>
			<p class="calibre9">&ndash;	Nie skończyła prac w&nbsp;ogródku, w&nbsp;dodatku zostawiła samochód.</p>
			<p class="calibre9">Pobłocki cicho kaszlnął.</p>
			<p class="calibre9">&ndash;	Nie tylko samochód&nbsp;&ndash; odezwał się.&nbsp;&ndash; Wszystko w&nbsp;tej chałupie wygląda, jakby ktoś pospiesznie ją opuszczał.</p>
			<p class="calibre9">Gocha stała w&nbsp;bezruchu, odnosząc wrażenie, jakby wszechogarniająca nocna czerń zaczęła koncentrować się wyłącznie na niej. Otaczała ją, zbliżała się, chciała zacisnąć się na jej gardle.</p>
			<p class="calibre9">Co to wszystko miało znaczyć?</p>
			<p class="calibre9">Grynberg nagle zniknął, a&nbsp;Cecylia najwyraźniej zaraz po nim. O&nbsp;losie pozostałych uczestników szkolenia w&nbsp;Wodniku było wiadomo albo nic, albo tyle, co o&nbsp;tych dwoje. </p>
			<p class="calibre9">Co się z&nbsp;nimi stało?</p>
			<p class="calibre9">Mrok stawał się coraz gęstszy, a&nbsp;powietrze ciężkie. Rosa podeszła do budynku i&nbsp;bezsilnie wsparła się o&nbsp;jedną ze ścian. Stała tak ze zwieszoną głową, nie mając pojęcia, jaki powinien być jej kolejny krok. Gdzie go w&nbsp;ogóle postawić?</p>
			<p class="calibre9">&ndash;	Sprawdźmy dom&nbsp;&ndash; odezwał się Kacper.</p>
			<p class="calibre9">Zamrugała i&nbsp;lekko potrząsnęła głową. Oczywiście, to było logiczne, od tego powinni zacząć. Jeśli jednak Cecylia Kantyk rozpłynęła się w&nbsp;powietrzu tak, jak miało to miejsce w&nbsp;przypadku innych, nic nie znajdą.</p>
			<p class="calibre9">&ndash;	Chodź&nbsp;&ndash; dodał Fabisch.</p>
			<p class="calibre9">Zorientowała się, że ten ją podtrzymuje, i&nbsp;poczuła się żałośnie. Dała się pokonać poczuciu własnej bezradności, co wcześniej jej się nie zdarzało. Radziła sobie w&nbsp;znacznie trudniejszych sytuacjach, wymagających od niej o&nbsp;wiele więcej.</p>
			<p class="calibre9">Ta jednak dotyczyła Gerarda.</p>
			<p class="calibre9">Wzięła się w&nbsp;garść, a&nbsp;potem wraz z&nbsp;trzema mężczyznami weszła do środka. Dom rzeczywiście wyglądał na opuszczony w&nbsp;pośpiechu. W&nbsp;kubku na stole nadal była niedopita herbata, a&nbsp;torebka znajdowała się na talerzyku obok. W&nbsp;zlewie leżały sztućce i&nbsp;kilka nieumytych talerzy.</p>
			<p class="calibre9">Zaczęli powoli obchodzić wnętrze niewielkiego budynku i&nbsp;sprawdzać wszystko, co mogło okazać się pomocne w&nbsp;zrozumieniu, co stało się z&nbsp;mieszkającą tutaj kobietą.</p>
			<p class="calibre9">Dwadzieścia lat spokoju.</p>
			<p class="calibre9">Gocha z&nbsp;żalem pomyślała o&nbsp;tym, że to oni musieli wprawić coś w&nbsp;ruch. Coś, czego nie dało się zatrzymać.</p>
			<p class="calibre9">Weszła do sypialni, w&nbsp;której unosił się lekki zaduch. Zaczęła przeglądać szafki, szukając jakichkolwiek oznak, że Cecylia utrzymywała kontakt z&nbsp;kimś z&nbsp;Polski. Niczego takiego nie znalazła. Żadnych nowych polskich książek, żadnych gazet, nic z&nbsp;kraju.</p>
			<p class="calibre9">Przeszła do pokoju obok, który właśnie sprawdzał Kacper. Był to niewielki gabinet, właściwie metrażem nadający się raczej na spiżarkę.</p>
			<p class="calibre9">Fabisch siedział za biurkiem, otwierał właśnie laptopa. Wzrok Gochy mimowolnie padł na coś, co wyraźnie nie pasowało ani do tego domu, ani do kobiety, która w&nbsp;nim mieszkała.</p>
			<p class="calibre9">Naklejkę na klapie laptopa.</p>
			<p class="calibre9">Była czysta, świeżo przyklejona. Właściwie wyglądała na najnowszą rzecz w&nbsp;całym tym miejscu.</p>
			<p class="calibre9">Przedstawiała wieniec laurowy.</p>
			<p class="calibre9">Na dole wielkimi literami wypisano jedno słowo.</p>
			<p class="calibre9">LABIRYNT.</p>
			

</section>
</div>


<div class="redakcyjna" id="calibre_link-6">
<section type="chapter" role="doc-chapter" class="calibre"><figure class="img"><img alt="" role="presentation" src="images/000000.jpg" class="calibre7" /></figure>
 <h1 id="calibre_link-15" class="calibre8">Rozdział czwarty</h1>
			<h2 class="sigil_not_in_toc">1</h2>
			<p class="miejsce">Wcześniej<br class="calibre6" />Wieża Piastowska, Opole</p>
			<p class="styl">Gerard Edling podszedł do skraju blachy, czując, że serce bije mu coraz szybciej. Uświadomił sobie, że choć wielokrotnie zbliżał się w&nbsp;życiu do śmierci, nigdy tak naprawdę nie dopuścił do siebie myśli o&nbsp;tym, że go czeka. Żył w&nbsp;iluzji bezpieczeństwa, otoczony mirażem nieśmiertelności. Nie on jedyny. Być może wyparcie śmierci stanowiło warunek konieczny egzystowania wszystkich ludzi.</p>
			<p class="calibre9">&ndash;	Twoje życie za jego&nbsp;&ndash; odezwała się Laura.</p>
			<p class="calibre9">Edling odniósł wrażenie, jakby zatoczył koło. Znów miał przed sobą dylemat wagonika.</p>
			<p class="calibre9">Niemal mógł usłyszeć głos Horsta, który każe mu wybierać. Albo skoczy z&nbsp;wieży i&nbsp;odbierze sobie życie, albo zostanie tu, a&nbsp;jego syn zginie.</p>
			<p class="calibre9">Nie miał już czasu, by się zastanawiać. Nie miał też powodu.</p>
			<p class="calibre9">Umierał dla syna. Za syna. Nie myślał o&nbsp;tym, co czeka go po drugiej stronie&nbsp;&ndash; czy w&nbsp;ogóle jest druga strona. Nie rozważał, czy zdąży poczuć ból, czy zdąży odnotować przerażenie. Wszystko to było drugorzędne. Liczyło się jedynie ocalenie Emila, zrobienie tego, na co każdy inny rodzic zdecydowałby się na miejscu Gerarda.</p>
			<p class="calibre9">Spojrzał w&nbsp;dół, a&nbsp;potem postawił krok.</p>
			<p class="calibre9">Klamka zapadła. Nawet gdyby zmienił zdanie, byłoby za późno, by cokolwiek zrobić. Przeniósł ciężar ciała naprzód, nie miał się czego chwycić. Mógł jedynie zamknąć oczy i&nbsp;poddać się temu, co czeka na niego na dole.</p>
			<p class="calibre9">Wraz z&nbsp;nadejściem tej myśli poczuł, że coś zaciska się na jego ramieniu. Ciągnie go w&nbsp;tył.</p>
			<p class="calibre9">Nie pojmował do końca, co się dzieje.</p>
			<p class="calibre9">Może już nie żył? Może wszystko już się wydarzyło? Może każdy, kto umarł, czuł ten dotyk?</p>
			<p class="calibre9">Ocknął się, kiedy stracił równowagę i&nbsp;ból zderzenia z&nbsp;twardym podłożem go ocucił. Natychmiast naszła go przerażająca refleksja, że przypadkowy turysta zobaczył, co się dzieje, i&nbsp;postanowił zareagować.</p>
			<p class="calibre9">Nie, wykluczone. Było już po godzinach zwiedzania, na Wieży Piastowskiej nie sposób natknąć się na nikogo. Gerard zresztą wcześniej upewnił się, że jest sam.</p>
			<p class="calibre9">W takim razie kto…</p>
			<p class="calibre9">&ndash;	Wstawaj&nbsp;&ndash; rozległo się polecenie.&nbsp;&ndash; Już!</p>
			<p class="calibre9">Edling nawet nie drgnął.</p>
			<p class="calibre9">Jeszcze sekundę temu potrafił myśleć tylko o&nbsp;tym, że musi jak najszybciej znaleźć się z&nbsp;powrotem na gzymsie, dokończyć to, co zaczął. Zapewnić Laurę, że to nie jego wina, nie jego decyzja. Że ktoś pokrzyżował mu szyki, ale przecież to nic nie zmienia, przecież czym prędzej zrobi to, co należy.</p>
			<p class="calibre9">Teraz nie myślał już o&nbsp;żadnej z&nbsp;tych rzeczy. Mógł skupić się wyłącznie na głosie, który słyszał.</p>
			<p class="calibre9">&ndash;	Gerard, szybko!</p>
			<p class="calibre9">Po raz pierwszy ogarnął go paraliż tak całkowity, że wydało mu się, jakby jego ciało należało do kogoś innego. Odnajdywał się w&nbsp;wielu krytycznych sytuacjach, jego życie nieraz było bezpośrednio zagrożone. Nigdy jednak nie stał się tak bezsilny.</p>
			<p class="calibre9">Poczuł, jak ta osoba go podnosi. Siłą ciągnie w&nbsp;kierunku schodów.</p>
			<p class="calibre9">Chciał zaprotestować, chciał powiedzieć cokolwiek. Nie był w&nbsp;stanie zrobić żadnej z&nbsp;tych rzeczy.</p>
			<p class="calibre9">&ndash;	Emil będzie bezpieczny&nbsp;&ndash; usłyszał.&nbsp;&ndash; Musisz tylko zrobić to, co mówię.</p>
			<p class="calibre9">Poddał się bez walki. Oddał inicjatywę całkowicie.</p>
			<p class="calibre9">Zrobił to tylko dlatego, że niegdyś, lata temu, bezgranicznie ufał Beacie Drejer.</p>
			<h2 class="sigil_not_in_toc">2</h2>
			<p class="miejsce">Parking przy Narodowym Centrum Polskiej Piosenki, Opole</p>
			<p class="styl">Czarny samochód czekał z&nbsp;otwartymi drzwiami z&nbsp;tyłu, zupełnie jakby wszystko było precyzyjnie, wręcz koronkowo zaplanowane. Edling wsiadł do niego, a&nbsp;właściwie został doń wepchnięty. Potem drzwi od razu się zamknęły.</p>
			<p class="calibre9">Sekundę później Beata Drejer siedziała już obok niego, a&nbsp;auto ruszyło.</p>
			<p class="calibre9">Nie miało prawa jej tu być. Nie miało prawa być jej gdziekolwiek. Umysł Gerarda wypierał to, co widziały oczy. Nie mógł jednak całkowicie wyprzeć tego, co odczuwało serce.</p>
			<p class="calibre9">&ndash;	Jak…</p>
			<p class="calibre9">&ndash;	Wszystko ci wyjaśnię.</p>
			<p class="calibre9">&ndash;	Ale…</p>
			<p class="calibre9">Nie znalazł w&nbsp;sobie słów, z&nbsp;których mógłby ułożyć resztę tego zdania. Patrzył na Beatę tak, jak patrzy się na zjawisko optyczne, któremu udaje się oszukać zmysły człowieka.</p>
			<p class="calibre9">&ndash;	Emil jest bezpieczny&nbsp;&ndash; powtórzyła Drejer.&nbsp;&ndash; Masz na to moje słowo.</p>
			<p class="calibre9">Jej twarz była inna, naznaczona upływem lat. A&nbsp;jednocześnie wciąż jej, wciąż ta sama.</p>
			<p class="calibre9">&ndash;	I&nbsp;pozostanie bezpieczny, dopóki zrobisz wszystko to, co mówię&nbsp;&ndash; dodała.</p>
			<p class="calibre9">Nie odpowiedział.</p>
			<p class="calibre9">&ndash;	Rozumiesz?</p>
			<p class="calibre9">Wciąż nie był w&nbsp;stanie niczego wydusić.</p>
			<p class="calibre9">&ndash;	Gerard, słyszysz mnie?</p>
			<p class="calibre9">&ndash;	Tak.</p>
			<p class="calibre9">&ndash;	Pojedziemy teraz do domu na obrzeżach miasta&nbsp;&ndash; oznajmiła Beata.&nbsp;&ndash; Tam zmienimy samochód.</p>
			<p class="calibre9">Chciał zadać tyle pytań, zrozumieć tak wiele. Nie wiedział jednak nawet, od czego zacząć.</p>
			<p class="calibre9">Jak to możliwe? Czy to naprawdę ona?</p>
			<p class="calibre9">Co to za auto? Co tu się dzieje?</p>
			<p class="calibre9">Spojrzał na kierowcę. Młody mężczyzna, umięśniony, spokojne ruchy. Człowiek ten miał poczucie, że sprawuje pełną kontrolę nad sytuacją.</p>
			<p class="calibre9">A Beata?</p>
			<p class="calibre9">Skupił się na niej, próbując utwierdzić się w&nbsp;przekonaniu, że naprawdę obok niego siedzi. Wzrok miała rozbiegany, oddechu jeszcze nie uspokoiła, wierciła się nerwowo. Wyglądała, jakby balansowała na granicy ataku paniki.</p>
			<p class="calibre9">Następna myśl dotyczyła Gochy.</p>
			<p class="calibre9">Stała pod Wieżą Piastowską, patrzyła na niego. Czy widziała, kto odciągnął go w&nbsp;ostatnim momencie? Jakkolwiek by było, z&nbsp;pewnością natychmiast ruszyła w&nbsp;stronę wieży. Musiała przeciąć ulicę, co zajęło jej chwilę, ale może zdążyła dostrzec samochód, którym odjeżdżali, zapisać numery.</p>
			<p class="calibre9">&ndash;	Wszystko będzie dobrze&nbsp;&ndash; odezwała się Drejer.&nbsp;&ndash; Musisz mi zaufać.</p>
			<p class="calibre9">Edling starał się nakłonić płuca, by zaczęły działać normalnie. Boże, jeszcze przed momentem był przekonany, że umiera. Pogodził się z&nbsp;losem, praktycznie odebrał sobie życie.</p>
			<p class="calibre9">Teraz zaś żył nie tylko on, ale także Beata?</p>
			<p class="calibre9">Mimowolnie przypomniał sobie wszystkie te sygnały, które w&nbsp;jakiś metafizyczny sposób miał odbierać Jonasz Bejtar. Sygnały świadczące o&nbsp;tym, że Drejer przeżyła wybuch samochodu pułapki przy sprawie Kompozytora.</p>
			<p class="calibre9">Gerard potrząsnął głową. Spojrzał na nią.</p>
			<p class="calibre9">&ndash;	Emil jest bezpieczny&nbsp;&ndash; powtórzyła.&nbsp;&ndash; Nic mu się nie stanie.</p>
			<p class="calibre9">Ufał jej słowom bardziej, niż by to wynikało z&nbsp;racjonalności. Nie wiedział przecież, kim jest osoba, która siedzi obok niego w&nbsp;samochodzie. Przez tyle lat wiele mogło się wydarzyć, a&nbsp;Drejer nie bez powodu sfingowała swoją śmierć. Nie bez powodu nie utrzymywała z&nbsp;nim żadnego kontaktu. Pozwoliła mu wierzyć, że nie żyje.</p>
			<p class="calibre9">Odsunął to od siebie tak dalece, jak tylko potrafił. Skupił się na synu. To on był w&nbsp;tej chwili najważniejszy.</p>
			<p class="calibre9">&ndash;	Laura widziała, że nie skoczyłem&nbsp;&ndash; odezwał się wreszcie.&nbsp;&ndash; Na wieży była komórka z&nbsp;transmisją na żywo.</p>
			<p class="calibre9">&ndash;	Tak, wiem.</p>
			<p class="calibre9">Edling obrócił się do dawnej podwładnej, wciąż nie mogąc uwierzyć, że patrzy jej w&nbsp;oczy. Będzie czas, by to wszystko zrozumieć. Przynajmniej spróbować.</p>
			<p class="calibre9">&ndash;	Jeśli zaraz się z&nbsp;nią nie skontaktuję, Emil zginie&nbsp;&ndash; powiedział.</p>
			<p class="calibre9">&ndash;	Nic mu nie będzie.</p>
			<p class="calibre9">&ndash;	Nie możesz tego zagwarantować&nbsp;&ndash; odparł.&nbsp;&ndash; Nie masz pojęcia, kim jest ta kobieta.</p>
			<p class="calibre9">Przez moment tylko na niego patrzyła. Przesuwała spojrzeniem po jego twarzy, zupełnie jakby przypominała sobie znane niegdyś rysy i&nbsp;porównywała je z&nbsp;tymi, w&nbsp;które po latach się zmieniły.</p>
			<p class="calibre9">&ndash;	Wiem o&nbsp;wszystkim, Gerard.</p>
			<p class="calibre9">&ndash;	Skąd?</p>
			<p class="calibre9">&ndash;	Dowiesz się na miejscu.</p>
			<p class="calibre9">Edling zbliżył się do niej, dostrzegając, że kierowca rzucił mu kontrolne spojrzenie w&nbsp;lusterku.</p>
			<p class="calibre9">&ndash;	Co to za gra?&nbsp;&ndash; spytał.&nbsp;&ndash; O&nbsp;co tu chodzi?</p>
			<p class="calibre9">&ndash;	W&nbsp;tej chwili mogę powiedzieć ci tylko tyle, że Emilowi włos z&nbsp;głowy nie spadnie. Jest w&nbsp;Szczepanowicach, zaraz zostanie wypuszczony.</p>
			<p class="calibre9">Gerard milczał, rewanżując się Beacie tak samo wnikliwym spojrzeniem.</p>
			<p class="calibre9">&ndash;	Kiedyś mi wierzyłeś&nbsp;&ndash; dodała.&nbsp;&ndash; Uwierz i&nbsp;teraz.</p>
			<p class="calibre9">&ndash;	Nie mam podstaw.</p>
			<p class="calibre9">Rozchyliła lekko usta, ale się nie odezwała. Wzrok uciekł jej w&nbsp;stronę kierowcy, ale niemal natychmiast wrócił do oczu Edlinga. Wystarczyło to jednak, żeby odebrał jasny sygnał.</p>
			<p class="calibre9">&ndash;	To nie był mój wybór&nbsp;&ndash; odparła.</p>
			<p class="calibre9">&ndash;	Czyj w&nbsp;takim razie?</p>
			<p class="calibre9">&ndash;	Jak ci mówiłam, dowiesz się wszystkiego. Ale nie teraz.</p>
			<p class="calibre9">&ndash;	Dlaczego?</p>
			<p class="calibre9">&ndash;	Bo to mogłoby zagrozić życiu Emila.</p>
			<p class="calibre9">Widział w&nbsp;jej oczach, że nie przesadza. Widział też, że ma na uwadze jedynie dobro jego syna.</p>
			<p class="calibre9">&ndash;	Nasz kierowca zaraz dostanie zdjęcie&nbsp;&ndash; powiedziała.&nbsp;&ndash; Sam zobaczysz, że Emilowi nic nie jest.</p>
			<p class="calibre9">Gerard wciąż nie potrafił uspokoić oddechu. Gorączkowo zastanawiał się nad tym, jaki powód teoretycznie mogłaby mieć Drejer, by go okłamywać. Nie potrafił znaleźć żadnego.</p>
			<p class="calibre9">&ndash;	Zaufaj mi&nbsp;&ndash; poprosiła jeszcze raz.</p>
			<p class="calibre9">Znów długo na nią patrzył.</p>
			<p class="calibre9">&ndash;	Mam inne wyjście?&nbsp;&ndash; odezwał się w&nbsp;końcu.</p>
			<p class="calibre9">&ndash;	Nie.</p>
			<p class="calibre9">Kilka minut później rozległ się dźwięk przychodzącej wiadomości, a&nbsp;kierowca bez słowa podał komórkę Beacie. Ta pokazała Edlingowi to, co się na niej znajdowało. Na zdjęciu widać było plecy Emila, oddalającego się w&nbsp;kierunku przystanku autobusowego.</p>
			<p class="calibre9">&ndash;	Jest bezpieczny&nbsp;&ndash; zapewniła jeszcze raz.&nbsp;&ndash; I&nbsp;pozostanie bezpieczny, jeśli nie zrobisz niczego nieroztropnego.</p>
			<p class="calibre9">&ndash;	Nie mam takiego zamiaru.</p>
			<p class="calibre9">&ndash;	To dobrze.</p>
			<p class="calibre9">W tym krótkim „dobrze” zawierało się więcej, niż jakakolwiek osoba postronna mogłaby dosłyszeć. Przede wszystkim ostrzeżenie, że niewiele trzeba, by obecna sytuacja się zmieniła.</p>
			<p class="calibre9">Nawet bez tego Edling miałby jednak pełną świadomość kruchości lodu, po którym stąpał.</p>
			<p class="calibre9">Dojechali na obrzeża miasta, po czym kierowca i&nbsp;Beata wysiedli z&nbsp;auta. Poprowadzili Gerarda na tyły niewielkiego starego domu, pamiętającego zapewne jeszcze niemiecką Opolszczyznę. Stał tam zaparkowany biały samochód dostawczy, drzwi paki były otwarte.</p>
			<p class="calibre9">&ndash;	Musisz tam wejść&nbsp;&ndash; odezwała się Drejer.</p>
			<p class="calibre9">Edling zerknął do wnętrza.</p>
			<p class="calibre9">&ndash;	I?&nbsp;&ndash; spytał.&nbsp;&ndash; Co dalej?</p>
			<p class="calibre9">&ndash;	Na razie rób po prostu, co mówię.</p>
			<p class="calibre9">&ndash;	Beata…</p>
			<p class="calibre9">&ndash;	Chcesz, żeby nie stała mu się żadna krzywda, to nie graj na czas.</p>
			<p class="calibre9">Jej słowa przypominały rozkazy, oczy jednak zdradzały jedynie prośbę. Wręcz błagalną prośbę.</p>
			<p class="calibre9">Skinął głową, a&nbsp;potem wszedł do środka.</p>
			<p class="calibre9">&ndash;	Usiądź przy ścianie, ściągnij marynarkę i&nbsp;podciągnij rękaw koszuli&nbsp;&ndash; poleciła Drejer.</p>
			<p class="calibre9">&ndash;	W&nbsp;porządku.</p>
			<p class="calibre9">Zrobił, co kazała, a&nbsp;potem kierowca podał jej czarny pakunek, który położyła na podłodze.</p>
			<p class="calibre9">&ndash;	Co to jest?</p>
			<p class="calibre9">&ndash;	Nie stanie ci się żadna krzywda&nbsp;&ndash; zapewniła.</p>
			<p class="calibre9">Zrozumiał, że niczego się nie dowie. Nie tutaj, nie teraz, nie od niej.</p>
			<p class="calibre9">Cokolwiek się działo, kierował tym wszystkim ktoś inny&nbsp;&ndash; i&nbsp;tylko ta osoba mogła udzielić mu odpowiedzi.</p>
			<p class="calibre9">Patrzył, jak Beata wyciąga strzykawkę, a&nbsp;potem przezroczystą fiolkę, pozbawioną jakichkolwiek informacji o&nbsp;zawartości. Nabrała nieco płynu i&nbsp;spojrzała na Edlinga.</p>
			<p class="calibre9">Inna osoba powtórzyłaby, by jej zaufał. Ona nie musiała tego robić.</p>
			<p class="calibre9">Przesunęła gazikiem po zgięciu jego łokcia i&nbsp;lekko uderzyła w&nbsp;skórę. Zaraz potem dotknęła jej, by nieznacznie ją naciągnąć przed iniekcją, a&nbsp;Gerard poczuł coś, czego nie powinien. Coś, co przez cały ten czas spędzony z&nbsp;Beatą w&nbsp;prokuraturze wypierał.</p>
			<p class="calibre9">Zaraz potem odnotował piekące ukłucie. Patrzył, jak Drejer stopniowo wpuszcza w&nbsp;jego żyły coś, co hipotetycznie mogło okazać się śmiertelną substancją.</p>
			<p class="calibre9">&ndash;	Wszystko będzie dobrze&nbsp;&ndash; powtórzyła, wyciągając igłę.&nbsp;&ndash; Obudzisz się, kiedy będziemy na miejscu.</p>
			<p class="calibre9">&ndash;	Obudzę się?</p>
			<p class="calibre9">Wrzuciła fiolkę do woreczka jednorazowego.</p>
			<p class="calibre9">&ndash;	To ma silne działanie nasenne&nbsp;&ndash; oznajmiła, po czym wskazała jedno z&nbsp;siedzisk na pace.</p>
			<p class="calibre9">Zajął miejsce, a&nbsp;ona zapięła pas. Pozwoliła sobie na krótkie, ukradkowe spojrzenie z&nbsp;bliska, choć kierowca wciąż bacznie im się przyglądał. Zupełnie jakby spodziewał się, że Drejer zrobi coś, czego nie powinna.</p>
			<p class="calibre9">&ndash;	To wszystko dla niego&nbsp;&ndash; szepnęła.</p>
			<p class="calibre9">Chciał zapytać dla kogo, ale poczuł, że język mu drętwieje. Zaraz potem powieki zaczęły opadać i&nbsp;coraz trudniej było utrzymać głowę w&nbsp;pozycji pionowej. Miał wrażenie, że całe ciało mu wiotczeje.</p>
			<p class="calibre9">Pojawiło się przerażające poczucie braku kontroli.</p>
			<p class="calibre9">Zobaczył, jak Beata podciąga rękaw, a&nbsp;kierowca powoli się do niej zbliża. Zarejestrował jeszcze, jak mężczyzna wpuszcza w&nbsp;jej żyły to samo, co ona przed momentem zaaplikowała jemu.</p>
			<p class="calibre9">Potem była tylko ciemność.</p>
			<h2 class="sigil_not_in_toc">3</h2>
			<p class="miejsce">Nieznana lokalizacja</p>
			<p class="styl">Gerard Edling ocknął się w&nbsp;miejscu, w&nbsp;którym panował dotkliwy chłód. Światło jarzeniowe nad jego głową było tak jasne, że przez moment nie mógł zmusić się do otwarcia oczu. Kiedy wreszcie udało mu się rozejrzeć, zrozumiał, że otaczają go surowe betonowe ściany, pozbawione okien.</p>
			<p class="calibre9">Pomieszczenie miało może dziesięć metrów kwadratowych. Stały w&nbsp;nim wąskie jednoosobowe łóżko, niewielkie biurko i&nbsp;metrowy murek z&nbsp;cegieł, za którym znajdowała się toaleta.</p>
			<p class="calibre9">Edling przeszedł wokół, przyglądając się ścianom, a&nbsp;potem masywnym metalowym drzwiom. Nie miały klamki, jedynie uchwyt i&nbsp;zamek. Już na pierwszy rzut oka dało się stwierdzić, że wyważyć ich nie sposób.</p>
			<p class="calibre9">Powiódł wzrokiem dookoła i&nbsp;w rogu pokoju dostrzegł małą okrągłą kamerę, przywodzącą na myśl monitoring w&nbsp;sklepach, ze świecącą czerwoną diodą. Przez moment na nią patrzył, zastanawiając się, kto znajduje się po drugiej stronie.</p>
			<p class="calibre9">Potem wrócił na łóżko. Usiadłszy, oparł się plecami o&nbsp;ścianę. Czekał.</p>
			<p class="calibre9">Zastanawiał się, gdzie jest i&nbsp;czy to, co pamięta, jest prawdziwym wspomnieniem. Rzeczywiście widział Beatę Drejer? To naprawdę ona ściągnęła go z&nbsp;Wieży Piastowskiej?</p>
			<p class="calibre9">W pierwszej chwili odrzucił to jako halucynacje. Rojenia umęczonego umysłu, senne mary. Potem uznał, że to teoretycznie możliwe, ciała przecież nie było, zostało zniszczone w&nbsp;eksplozji. Ale kto, jak i&nbsp;dlaczego miałby stać za tą mistyfikacją? Ona sama?</p>
			<p class="calibre9">Korowód myśli biegł dalej jak szalony, nie pozwalając Gerardowi skoncentrować się na jednym.</p>
			<p class="calibre9">Jeśli to faktycznie ona, to co działo się z&nbsp;nią przez te wszystkie lata? Jaką rolę odgrywała w&nbsp;tym, co teraz miało miejsce? Naraz zaczął skupiać się na tym, co pomyśli Gocha, kiedy zrozumie, że nie może go znaleźć. Pozostała jeszcze kwestia Marzeny&nbsp;&ndash; rozstali się na nienajgorszych warunkach, ale czuła przecież dobitnie, że go traci. Jak teraz będzie się na to zapatrywać?</p>
			<p class="calibre9">Wszystko były to tematy przejściowe, które nie zadomowiły się na dobre w&nbsp;jego umyśle. Stało się tak dopiero, kiedy zaczął rozważać los syna.</p>
			<p class="calibre9">Był bezpieczny, musiał być bezpieczny. Cokolwiek działo się z&nbsp;Beatą, nie okłamałaby go w&nbsp;tej sprawie. Zapewne ktoś już się nim zajął. Policja, prokuratura, być może psycholog. Jak szybko Emilowi uda się wrócić do normy? Jaki ciężar będzie nosił na swoich barkach?</p>
			<p class="calibre9">Co z&nbsp;Laurą?</p>
			<p class="calibre9">Należało uznać, że to ona za tym wszystkim stoi. To ona pociągała za sznurki, ona przecież postawiła mu ultimatum na Wieży Piastowskiej. Wreszcie to ona patrzyła, jak Gerard podejmuje decyzję.</p>
			<p class="calibre9">Tyle że wszystko, co wtedy mu okazywała, dowodziło jednego&nbsp;&ndash; nie kryła się ze swoimi motywacjami. Chciała popchnąć go do odebrania sobie życia, o&nbsp;niczym innym nie marzyła. Wydawało jej się to warunkiem koniecznym, by ruszyć dalej.</p>
			<p class="calibre9">Edlingowi nie brakowało czasu, by porządnie to rozważyć. Umysł wciąż miał jednak zamglony, czuł się, jak wtedy, gdy po kilku nieprzespanych nocach, poświęconych analizie materiału dowodowego, musiał zdecydować się na kolejną.</p>
			<p class="calibre9">Oparł głowę o&nbsp;ścianę i&nbsp;zamknął oczy. Nadal czekał.</p>
			<p class="calibre9">Nie odzywał się, nie pytał o&nbsp;nic, nijak nie reagował na kamerę w&nbsp;rogu pomieszczenia. Wiedział, że nagrywa dźwięk, być może ma też wbudowany głośnik, nie sądził jednak, by ten, kto go tutaj zamknął, był skory do kontaktu.</p>
			<p class="calibre9">Trwało status quo, którego nie miał zamiaru łamać.</p>
			<p class="calibre9">Sytuacja zmieniła się dopiero po pewnym czasie, kiedy z&nbsp;zamyślenia wyrwał go dźwięk zamka magnetycznego. Edling gwałtownie obrócił głowę w&nbsp;kierunku drzwi, spodziewając się, że te zaraz się uchylą.</p>
			<p class="calibre9">Kiedy tak się nie stało, podszedł do nich i&nbsp;lekko je popchnął. Otworzyły się bez trudu, a&nbsp;on wyszedł na wąski korytarz, utrzymany w&nbsp;tym samym surowym stylu co jego pokój. Strop był niski, światła mocne, a&nbsp;przestrzeni na nieco więcej niż szerokość drzwi.</p>
			<p class="calibre9">Ruszył niepewnie przed siebie i&nbsp;za pierwszym zakrętem dotarł do rozgałęzienia tunelu. Odchodziły stąd trzy kolejne, równie wąskie i&nbsp;niskie. Wybrał jeden z&nbsp;nich i&nbsp;po kilku metrach dotarł do kolejnych trzech.</p>
			<p class="calibre9">Na tym etapie zrozumiał, że najlepiej będzie zapamiętywać każdy skręt, inaczej może się pogubić.</p>
			<p class="calibre9">Nie mylił się. Kilka metrów dalej korytarz znów się rozchodził.</p>
			<p class="calibre9">Co to wszystko miało znaczyć? Gdzie on się znalazł?</p>
			<p class="calibre9">Wrócił poprzednią drogą, zapamiętując trasę. W&nbsp;kwestii jej znakowania miał do dyspozycji jedynie własną pamięć, przeszedł więc w&nbsp;jedną i&nbsp;drugą stronę kilkakrotnie, nim zyskał pewność, że będzie wiedział, jak wrócić.</p>
			<p class="calibre9">Wyznaczył główną drogę, potem zaczął badać kolejne.</p>
			<p class="calibre9">Sześć tuneli, łącznie z&nbsp;tym prowadzącym do jego pokoju, kończyło się identycznymi drzwiami. Następne znajdowały się w&nbsp;niewielkiej przestrzeni otwartej&nbsp;&ndash; znacznie masywniejsze, wyposażone w&nbsp;dodatkowy zamek. Gerard założył, że są tymi wyjściowymi.</p>
			<p class="calibre9">Przedostatnie, jakie znalazł, były zaś cieńsze, wykonane z&nbsp;blachy i&nbsp;wyposażone jedynie w&nbsp;klamkę. Ostrożnie ją nacisnął i&nbsp;przekonał się, że są otwarte. Wszedł do niewielkiej surowej łazienki. Prysznic bez brodzika, umywalka, toaleta.</p>
			<p class="calibre9">Wycofał się i&nbsp;sprawdził ostatnie z&nbsp;drzwi. Te również miały klamkę, ale nie dały się otworzyć.</p>
			<p class="calibre9">Edling przyjrzał się stropom, po których biegły stare metalowe rury, po czym całej reszcie tego miejsca. Kiedy zaczął wracać, doszło go ciche kliknięcie. Dokładnie to samo, które słyszał u&nbsp;siebie w&nbsp;pokoju.</p>
			<p class="calibre9">Nie sposób było zlokalizować kierunku, wszystko w&nbsp;tym miejscu rozchodziło się głuchym echem. Naraz jednak wychwycił dźwięk kroków i&nbsp;po chwili mógł stwierdzić, z&nbsp;którego odnóża korytarzy dochodzą.</p>
			<p class="calibre9">Ruszył w&nbsp;tamtą stronę i&nbsp;po kilku metrach trafił na osobę, która szła tunelem.</p>
			<p class="calibre9">Beata zatrzymała się jak rażona piorunem, wyraźnie nie spodziewając się Edlinga. Otworzyła usta, ale nie odezwała się.</p>
			<p class="calibre9">Robiła zupełnie inne wrażenie niż wcześniej. Znikło z&nbsp;jej twarzy coś, co kazało sądzić, że jest o&nbsp;krok od popadnięcia w&nbsp;panikę. Teraz w&nbsp;miejsce tego Gerard widział jedynie spokój.</p>
			<p class="calibre9">&ndash;	Jak się czujesz?&nbsp;&ndash; zapytała.</p>
			<p class="calibre9">&ndash;	Jakbym umarł.</p>
			<p class="calibre9">Nie odpowiedziała.</p>
			<p class="calibre9">&ndash;	Głównie dlatego, że spotkać mógłbym cię chyba tylko w&nbsp;zaświatach&nbsp;&ndash; dodał.</p>
			<p class="calibre9">&ndash;	Cóż…</p>
			<p class="calibre9">Podszedł bliżej, a&nbsp;ona lekko drgnęła, jakby w&nbsp;ostatniej chwili powstrzymała się przed wycofaniem.</p>
			<p class="calibre9">&ndash;	Możesz mi to wyjaśnić?&nbsp;&ndash; odezwał się.</p>
			<p class="calibre9">&ndash;	Nie tylko mogę, ale muszę.</p>
			<p class="calibre9">&ndash;	Pełna zgoda.</p>
			<p class="calibre9">Drejer oparła się plecami o&nbsp;ścianę, a&nbsp;potem przeczesała nerwowo włosy. Nabrała tchu, jakby miała zamiar całkowicie zanurzyć się w&nbsp;wodzie.</p>
			<p class="calibre9">&ndash;	Od czego mam zacząć?</p>
			<p class="calibre9">&ndash;	Od samego początku.</p>
			<p class="calibre9">&ndash;	Nie chcesz najpierw wiedzieć, co tu robisz?</p>
			<p class="calibre9">&ndash;	Nie&nbsp;&ndash; odparł Gerard.&nbsp;&ndash; Chcę wiedzieć, co ty tu robisz.</p>
			<p class="calibre9">Po chwilowym wahaniu na twarzy Beaty pojawił się uśmiech. Był blady, wręcz nieśmiały, ale wyraźny.</p>
			<p class="calibre9">&ndash;	Przepraszam&nbsp;&ndash; odezwała się, jakby nie były to czas ani miejsce na takie reakcje.</p>
			<p class="calibre9">&ndash;	Nie ma za co.</p>
			<p class="calibre9">&ndash;	Po prostu ten twój stoicyzm…</p>
			<p class="calibre9">Urwała i&nbsp;wzruszyła ramionami, jakby wszystko, co miało zostać powiedziane, już się wyjaśniło. Edling czekał, patrząc na nią tak, jak patrzy się na fatamorganę pośrodku pustyni. Powoli docierało do niego jednak, że to nie złudzenie.</p>
			<p class="calibre9">&ndash;	W&nbsp;porządku&nbsp;&ndash; podjęła.&nbsp;&ndash; Niewiele pamiętam z&nbsp;tego, co wydarzyło się na początku. Mieliśmy namiar na ten samochód, sam pamiętasz.</p>
			<p class="calibre9">&ndash;	Pamiętam.</p>
			<p class="calibre9">&ndash;	Podeszłam do niego razem z&nbsp;Roznerem i&nbsp;innymi, potem nagle rozległ się huk, wszystko zalało się jakąś przeraźliwą jasnością. Nikt z&nbsp;nas nie był na to gotowy, nikt nie miał czasu zareagować. Przypuszczam, że rzuciło mną gdzieś na bok, zapanował całkowity chaos.</p>
			<p class="calibre9">&ndash;	Z&nbsp;pewnością.</p>
			<p class="calibre9">&ndash;	W&nbsp;całym tym pandemonium ktoś musiał mnie odciągnąć, podnieść, nie wiem. W&nbsp;każdym razie wsadzono mnie do jakiegoś samochodu, pamiętam jakieś przebłyski, jakiegoś mężczyznę właściwie bez twarzy. Potem przewieziono mnie tutaj.</p>
			<p class="calibre9">Edling miał wrażenie, że w&nbsp;kilku słowach opowiedziała mu coś, co inny człowiek byłby gotów przedstawić jedynie w&nbsp;formie długiego elaboratu.</p>
			<p class="calibre9">&ndash;	Ocknęłam się w&nbsp;takim samym pokoju, w&nbsp;jakim ty&nbsp;&ndash; dodała.&nbsp;&ndash; Bez pojęcia o&nbsp;tym, kto mnie tutaj przewiózł, czego chce. I&nbsp;gdzie w&nbsp;ogóle to „tutaj” jest.</p>
			<p class="calibre9">Gerard nie odpowiadał, nie przerywał, chciał, by Beata spokojnie mówiła.</p>
			<p class="calibre9">&ndash;	Dostałam środki opatrunkowe i&nbsp;leki, bo odniosłam trochę obrażeń&nbsp;&ndash; podjęła.&nbsp;&ndash; Ktokolwiek mnie tu zamknął, nie chciał, żebym zeszła. A&nbsp;miejsc potencjalnych infekcji było sporo, jak możesz się domyślać. Ten samochód praktycznie zmienił się w&nbsp;ładunek odłamkowy. Miałam dwie głębsze, poważniejsze rany, ale nikt nie pojawił się, żeby się nimi zająć. Dostałam środki dezynfekcyjne, nić do szycia i&nbsp;jakoś sobie poradziłam.</p>
			<p class="calibre9">Edling skinął głową, nie odrywając wzroku od jej oczu.</p>
			<p class="calibre9">&ndash;	Porywacz początkowo się ze mną nie kontaktował, przynajmniej nie w&nbsp;tradycyjnym rozumieniu. Co jakiś czas pod drzwiami głównymi zostawiał mi jednak picie i&nbsp;jedzenie. Potem zaczęły pojawiać się gazety, książki, ubrania. Właściwie wszystko, czego było potrzeba, by w&nbsp;miarę normalnie funkcjonować.</p>
			<p class="calibre9">Stał tuż przed nią, ale miał wrażenie, że dzieli ich przepaść. Niegdyś skoczyłby dla Drejer w&nbsp;ogień, nie miał zresztą wątpliwości, że ona odpłaciłaby się tym samym. Ufał jej bezgranicznie.</p>
			<p class="calibre9">Teraz jednak nie był pewien, na kogo patrzy. I&nbsp;na ile słowa, które słyszy, są prawdziwe.</p>
			<p class="calibre9">&ndash;	Wątpisz, że to rzeczywista wersja zdarzeń&nbsp;&ndash; odezwała się Beata.</p>
			<p class="calibre9">&ndash;	I&nbsp;to dla ciebie zaskakujące?</p>
			<p class="calibre9">&ndash;	Nie&nbsp;&ndash; odparła, znów z&nbsp;lekkim uśmiechem.&nbsp;&ndash; Na twoim miejscu pewnie przypuszczałabym, że to ja cię porwałam.</p>
			<p class="calibre9">&ndash;	Przeszło mi to przez myśl.</p>
			<p class="calibre9">&ndash;	Tylko po co miałabym to robić?</p>
			<p class="calibre9">&ndash;	A&nbsp;po co miałby to robić ktokolwiek inny?&nbsp;&ndash; odparował Gerard.&nbsp;&ndash; Nie wspominając już o&nbsp;trzymaniu cię tutaj przez tyle lat?</p>
			<p class="calibre9">Drejer powiodła wzrokiem po wąskim korytarzu.</p>
			<p class="calibre9">&ndash;	Bo zakładam, że od tamtej pory przez cały czas tu byłaś, tak?</p>
			<p class="calibre9">&ndash;	Tak&nbsp;&ndash; przyznała.&nbsp;&ndash; Z&nbsp;małym wyjątkiem.</p>
			<p class="calibre9">&ndash;	Jakim?</p>
			<p class="calibre9">&ndash;	Wycieczki na Wieżę Piastowską, żeby przywieźć ciebie.</p>
			<p class="calibre9">Zmrużył oczy, niepewny, czy Beata, którą znał, byłaby w&nbsp;stanie rzucić tak lekką uwagę w&nbsp;tak trudnej sytuacji. Być może tak.</p>
			<p class="calibre9">Jej wersję z&nbsp;pewnością potwierdzało to, co dostrzegł w&nbsp;jej zachowaniu&nbsp;&ndash; niepokój w&nbsp;Opolu, spokój tutaj. Teraz dopasował to do osób z&nbsp;agorafobią, które długimi miesiącami lub latami panicznie obawiają się opuszczać mieszkanie.</p>
			<p class="calibre9">&ndash;	Nie jest tu tak źle&nbsp;&ndash; dodała.&nbsp;&ndash; To wciąż więzienie, ale znośne. Szczególnie kiedy się do niego przyzwyczaisz.</p>
			<p class="calibre9">&ndash;	Ty się przyzwyczaiłaś?</p>
			<p class="calibre9">&ndash;	Miałam sporo czasu.</p>
			<p class="calibre9">&ndash;	„Sporo” to pewien eufemizm.</p>
			<p class="calibre9">&ndash;	Fakt&nbsp;&ndash; przyznała.&nbsp;&ndash; Ale są ludzie, którzy spędzają za kratkami dwadzieścia pięć lat, a&nbsp;potem wychodzą. I&nbsp;nie mają w&nbsp;tym czasie tyle swobody, ile ja.</p>
			<p class="calibre9">Edling zastanawiał się, czy to, co mu opisała, rzeczywiście jest możliwe. Ktoś zamknął ją tutaj na tak długi czas? I&nbsp;siedziała tu od momentu, kiedy zakończyła się sprawa Horsta Zeigera?</p>
			<p class="calibre9">Boże, tyle lat. Mogło to złamać niejedną psychikę, nawet tak silną.</p>
			<p class="calibre9">&ndash;	Nie zwariowałam, Gerard.</p>
			<p class="calibre9">&ndash;	Nie zasugerowałem tego.</p>
			<p class="calibre9">&ndash;	Ale myślisz o&nbsp;tym.</p>
			<p class="calibre9">Przestał świdrować ją wzrokiem, dochodząc do wniosku, że analiza zachowania nie jest już jednostronna. Stanął przy niej, a&nbsp;potem też oparł się plecami o&nbsp;ścianę.</p>
			<p class="calibre9">&ndash;	Rozważam wszystkie możliwości&nbsp;&ndash; zauważył.</p>
			<p class="calibre9">&ndash;	W&nbsp;takim razie rozważ, że człowiek jest w&nbsp;stanie przyzwyczaić się do wszystkiego. A&nbsp;Japończycy z&nbsp;agorafobią mieszkający całe życie w&nbsp;mikrokawalerkach bez okien mają znacznie gorzej niż ja tutaj.</p>
			<p class="calibre9">Mruknął na potwierdzenie, choć potwierdzać nie miał zamiaru. Wiedział, że Drejer nie porzuci tematu dopóty, dopóki nie uzna, iż wykazała u&nbsp;siebie równowagę umysłową oraz udowodniła, że w&nbsp;takim miejscu można jej nie stracić.</p>
			<p class="calibre9">On zaś musiał zająć się innymi sprawami.</p>
			<p class="calibre9">&ndash;	Wiesz, gdzie jesteśmy?&nbsp;&ndash; spytał.</p>
			<p class="calibre9">&ndash;	Nie.</p>
			<p class="calibre9">&ndash;	Przez tyle lat? Nic nie udało się ustalić?</p>
			<p class="calibre9">&ndash;	Nic&nbsp;&ndash; odparła.&nbsp;&ndash; Przewieziono mnie tu w&nbsp;takim samym stanie jak ciebie. Potem nie opuszczałam tego miejsca aż do momentu, kiedy miałam cię tu przetransportować. Zanim to się jednak stało, musiałam się odurzyć. Ocknęłam się dopiero na pace samochodu pod Wieżą Piastowską. Nie wiem, jak długo jechaliśmy, nie mam pojęcia, co to za środek i&nbsp;jaki jest czas jego działania. Zakładam, że od kilku minut do kilku godzin.</p>
			<p class="calibre9">Gerard obrócił głowę w&nbsp;jej stronę.</p>
			<p class="calibre9">&ndash;	Mówiłaś, że porywacz początkowo się nie kontaktował&nbsp;&ndash; podjął.&nbsp;&ndash; Potem się to zmieniło?</p>
			<p class="calibre9">&ndash;	Tak.</p>
			<p class="calibre9">&ndash;	Kiedy?</p>
			<p class="calibre9">&ndash;	Nie wiem. Nie ma tutaj zegara ani kalendarza.</p>
			<p class="calibre9">Edling podciągnął rękaw marynarki i&nbsp;pokazał wysłużony zegarek, jakby to cokolwiek zmieniało. Dla niego nic to nie znaczyło. Beata jednak spojrzała na czasomierz tak, jakby całkowicie odmienił jej los.</p>
			<p class="calibre9">&ndash;	Do kogo należał głos?&nbsp;&ndash; spytał szybko Gerard.</p>
			<p class="calibre9">&ndash;	Był mocno zniekształcony, więc nie mogę mieć pewności. Ale wydaje mi się, że do kobiety. Ostatnim razem słyszałam ją, kiedy poleciła mi cię przywieźć.</p>
			<p class="calibre9">&ndash;	Co konkretnie kazała ci zrobić? Odciągnąć mnie w&nbsp;ostatnim momencie?</p>
			<p class="calibre9">&ndash;	Właściwie miałam to zrobić wcześniej.</p>
			<p class="calibre9">Gerard uniósł brew.</p>
			<p class="calibre9">&ndash;	Moim zadaniem było nie pozwolić ci skoczyć&nbsp;&ndash; odparła cicho Beata.&nbsp;&ndash; Ale dochodziłam do siebie dłużej, niż ci ludzie zakładali. Potem miałam zrobić dokładnie to, co zrobiłam.</p>
			<p class="calibre9">&ndash;	Dlaczego?</p>
			<p class="calibre9">&ndash;	Co „dlaczego”?</p>
			<p class="calibre9">&ndash;	Dlaczego się zgodziłaś? Dlaczego nie próbowałaś uciec?</p>
			<p class="calibre9">Milczała przez moment, jakby skierował w&nbsp;jej stronę nie pytania, lecz oszczerstwa. Nie musiał nawet na nią patrzeć, by to odczuć.</p>
			<p class="calibre9">&ndash;	Poważnie pytasz?</p>
			<p class="calibre9">&ndash;	Owszem.</p>
			<p class="calibre9">&ndash;	A&nbsp;co innego miałam niby zrobić? Ci ludzie przetrzymywali twojego syna, Gerard. I&nbsp;zagrozili, że jeśli nie zrobię dokładnie tego, co ode mnie wymagają, Emil zginie.</p>
			<p class="calibre9">Edling zamilkł, starając się objąć umysłem wszystko to, co się działo. Motywacje Beaty, motywacje porywaczy, ich tożsamość. Chciał zrozumieć cokolwiek, choć każda z&nbsp;tych rzeczy zdawała się poza zasięgiem. Nawet ta pierwsza.</p>
			<p class="calibre9">&ndash;	Miałam tak po prostu skazać go na śmierć?&nbsp;&ndash; rzuciła.</p>
			<p class="calibre9">&ndash;	Niejedna osoba tak by zrobiła.</p>
			<p class="calibre9">&ndash;	Widocznie nie jestem niejedną osobą.</p>
			<p class="calibre9">Drejer, którą przez lata poznawał, rzeczywiście nie przedłożyłaby swojego dobra ponad dobro kogokolwiek innego, w&nbsp;szczególności czyjegoś syna. Ale tę, z&nbsp;którą teraz rozmawiał, więziono tu latami. Powinna była skorzystać z&nbsp;każdej okazji, by spróbować wyrwać się z&nbsp;tego piekła.</p>
			<p class="calibre9">Naraz zrozumiał, dlaczego próbowała przekonać go, że nie jest tutaj tak źle. Nie chciała podnosić go na duchu, ale wytłumaczyć swoje motywacje.</p>
			<p class="calibre9">&ndash;	Układasz to wszystko w&nbsp;głowie?&nbsp;&ndash; spytała.</p>
			<p class="calibre9">&ndash;	Staram się.</p>
			<p class="calibre9">&ndash;	To przeanalizuj dość prostą zależność: ja wracam tu z&nbsp;tobą, Emil żyje. Uciekam albo uciekamy razem, Emil ginie. W&nbsp;jednym scenariuszu żyją trzy osoby, w&nbsp;drugim dwie. To nie jest skomplikowany rachunek.</p>
			<p class="calibre9">&ndash;	Staje się taki, jeśli dodać do niego jeden element.</p>
			<p class="calibre9">&ndash;	Jaki?</p>
			<p class="calibre9">&ndash;	Ludzki imperatyw, by odzyskać wolność.</p>
			<p class="calibre9">Beata cicho westchnęła, wyraźnie nie mając zamiaru kontynuować rozmowy. Obróciła się ku niemu i&nbsp;poczekała, aż on zwróci głowę w&nbsp;jej stronę. W&nbsp;końcu to zrobił.</p>
			<p class="calibre9">&ndash;	Nie wkurwiaj mnie&nbsp;&ndash; poradziła.</p>
			<p class="calibre9">Spodziewał się wielu odpowiedzi, ta jednak go zaskoczyła.</p>
			<p class="calibre9">&ndash;	Wybacz kalanie języka&nbsp;&ndash; dodała.&nbsp;&ndash; Ale eufemizm by nie wystarczył.</p>
			<p class="calibre9">&ndash;	Rozumiem.</p>
			<p class="calibre9">&ndash;	Nie miałam innego wyjścia. Nie mogłam poświęcić czyjegoś życia, żeby odzyskać swoją wolność.Jeszcze przez moment patrzyła mu prosto w&nbsp;oczy, potem znów zawiesiła wzrok na betonowej ścianie przed sobą, jakby mogła przez nią przejrzeć i&nbsp;zobaczyć więcej, niż pozwalali na to ci, którzy ich tutaj uwięzili.</p>
			<p class="calibre9">Najważniejsze pytanie, pytanie o&nbsp;nich, wciąż kołatało się w&nbsp;głowie Edlinga. Gdyby jednak istniała na nie odpowiedź, z&nbsp;pewnością dawno by ją usłyszał. Mimo to musiał spróbować.</p>
			<p class="calibre9">&ndash;	Domyślasz się, kto za tym stoi?&nbsp;&ndash; rzucił.&nbsp;&ndash; I&nbsp;co chce osiągnąć?</p>
			<p class="calibre9">&ndash;	Nie.</p>
			<p class="calibre9">&ndash;	Przez cały ten czas ta kobieta z&nbsp;niczym się nie zdradziła?</p>
			<p class="calibre9">Beata pokręciła głową.</p>
			<p class="calibre9">&ndash;	Komunikaty są oszczędne, dotyczą raczej tego, co mam zrobić lub czego robić nie mogę. Nie sposób było na ich podstawie czegokolwiek ustalić.</p>
			<p class="calibre9">Horror. Tyle lat w&nbsp;zamknięciu, bez pojęcia o&nbsp;tym, dlaczego człowieka spotkał taki los. Z&nbsp;psychologicznego punktu widzenia była to katorga, którą trudno było sobie Edlingowi wyobrazić.</p>
			<p class="calibre9">Wiedział jednak, że nie musi. Niebawem sam doświadczy tego na własnej skórze.</p>
			<p class="calibre9">&ndash;	Raz wspomniała o&nbsp;wieńcu laurowym&nbsp;&ndash; odezwała się Drejer.</p>
			<p class="calibre9">&ndash;	W&nbsp;jakim kontekście?</p>
			<p class="calibre9">&ndash;	Przepustki do wyjścia.</p>
			<p class="calibre9">&ndash;	Tylko tyle?</p>
			<p class="calibre9">Beata potwierdziła cichym mruknięciem.</p>
			<p class="calibre9">&ndash;	Niczego więcej się nie dowiedziałam&nbsp;&ndash; powiedziała.&nbsp;&ndash; I&nbsp;miałam aż nadto czasu, żeby analizować, komu mogłoby zależeć, żeby się nade mną znęcać. Myślałam o&nbsp;Welesie, o&nbsp;Horście, o&nbsp;innych, którym w&nbsp;jakiś sposób zagroziliśmy…</p>
			<p class="calibre9">&ndash;	Horst nie żyje.</p>
			<p class="calibre9">Drejer spojrzała na niego z&nbsp;zaciekawieniem. Wzbudziły je nie same słowa, lecz ton, którego Gerard użył. Kryło się w&nbsp;nim znacznie więcej, niż chciał zdradzić.</p>
			<p class="calibre9">Edling odebrał mu życie, by wymierzyć sprawiedliwość. I&nbsp;nie miał wątpliwości, co go do tego ostatecznie popchnęło. Śmierć Beaty. Rzekoma śmierć.</p>
			<p class="calibre9">Teraz musiał wszystko przewartościować, przyjrzeć się na nowo tamtym zdarzeniom, właściwie całemu swojemu życiu od momentu, kiedy doszło do eksplozji samochodu pułapki.</p>
			<p class="calibre9">Wszystko się zmieniło. Wszystko mógł zobaczyć w&nbsp;nowym świetle.</p>
			<p class="calibre9">&ndash;	Gerard?</p>
			<p class="calibre9">&ndash;	Przepraszam, to…</p>
			<p class="calibre9">Urwał, kiedy rozległ się głośny, nieprzyjemny, metaliczny dźwięk. Przywodził na myśl syrenę alarmową dobywającą się ze starego sprzętu, nieprzeznaczonego do emitowania tak głośnych sygnałów.</p>
			<p class="calibre9">&ndash;	Musimy wracać do pokojów&nbsp;&ndash; oznajmiła Drejer.&nbsp;&ndash; Szybko.</p>
			<p class="calibre9">&ndash;	Ale…</p>
			<p class="calibre9">&ndash;	Jeśli nie zdążymy w&nbsp;porę, będą konsekwencje.</p>
			<p class="calibre9">Odwróciła się, zanim zdążył skomentować. Potem szybkim krokiem ruszyła korytarzem, a&nbsp;on uznał, że najlepiej będzie, jeśli zrobi to samo.</p>
			<p class="calibre9">&ndash;	Za dwadzieścia trzy godziny drzwi znów się otworzą!&nbsp;&ndash; krzyknęła na odchodnym Beata.</p>
			<p class="calibre9">Edling wrócił do tego, co nazywała pokojem&nbsp;&ndash; i&nbsp;co w&nbsp;istocie było celą. Zamknął za sobą drzwi, a&nbsp;moment później rozległ się magnetyczny dźwięk świadczący o&nbsp;blokadzie zamka.</p>
			<p class="calibre9">Gerard został sam w&nbsp;chłodnym, niewielkim pomieszczeniu. Pozornie sam. Wiedział, że kobieta, która steruje systemami, patrzy na niego przez kamerę ze świecącą się diodą.</p>
			<p class="calibre9">Podszedł do niej i&nbsp;spojrzał prosto w&nbsp;obiektyw.</p>
			<p class="calibre9">&ndash;	Wiem, kim jesteś&nbsp;&ndash; rzucił.&nbsp;&ndash; I&nbsp;wiem, co oznacza wieniec laurowy.</p>
			<h2 class="sigil_not_in_toc">4</h2>
			<p class="miejsce">Nieznana lokalizacja</p>
			<p class="styl">Czas biegł tutaj inaczej. Życie w&nbsp;miejscu, które Beata nazywała Labiryntem, było ułożone i&nbsp;monotonne, stanowiło ciąg zlewających się ze sobą elementów, których nie dało się rozróżnić.</p>
			<p class="calibre9">Każdy dzień był dokładnie taki sam. Pobudka na sygnał, czekanie z&nbsp;pustym żołądkiem na porę obiadową. Raz w&nbsp;tygodniu gazeta, czasem książka.</p>
			<p class="calibre9">Drzwi otwierały się tylko na godzinę, podczas której Beata i&nbsp;Edling musieli wziąć błyskawiczny prysznic w&nbsp;niewielkiej łazience i&nbsp;zjeść to, co czekało na nich w&nbsp;centralnym miejscu Labiryntu.</p>
			<p class="calibre9">Drejer nazywała to Placem, choć nie miało z&nbsp;nim wiele wspólnego. Było tam trochę więcej przestrzeni, ale bez wchodzenia sobie na głowę zmieściłoby się raptem kilka osób.</p>
			<p class="calibre9">Jedli, siedząc na podłodze, gorączkowo korzystając z&nbsp;okazji, że mogą się do kogoś odezwać.</p>
			<p class="calibre9">Gdy rozlegał się sygnał nakazujący powrót do cel, żadne z&nbsp;nich nie zwlekało. Beata już trzeciego dnia wyjaśniła mu, jak istotne jest, by znaleźli się tam w&nbsp;porę.</p>
			<p class="calibre9">&ndash;	Jak wycie syreny cichnie, suka od razu zamyka drzwi, czy jesteś w&nbsp;środku, czy nie.</p>
			<p class="calibre9">Tylko w&nbsp;ten sposób ją nazywała, określenie stało się dla niej tak naturalne, że nawet nie odnotowała, iż wzbudza w&nbsp;Edlingu pewien zgrzyt.</p>
			<p class="calibre9">&ndash;	I?&nbsp;&ndash; spytał.</p>
			<p class="calibre9">&ndash;	I&nbsp;tyle.</p>
			<p class="calibre9">&ndash;	To nie brzmi jak nader dotkliwa kara.</p>
			<p class="calibre9">&ndash;	Ale nią jest&nbsp;&ndash; odparła Drejer.&nbsp;&ndash; Bo nie otworzy ich aż do momentu, kiedy padniesz z&nbsp;wycieńczenia.</p>
			<p class="calibre9">Gerard akurat kończył jedzenie, obliczył, że mają jeszcze kilka minut na rozmowę.</p>
			<p class="calibre9">&ndash;	Wszystko będzie pozamykane&nbsp;&ndash; dodała.&nbsp;&ndash; Nie dostaniesz wody ani jedzenia, w&nbsp;dodatku nawet nie skorzystasz z&nbsp;toalety. Po prostu będziesz snuł się po Labiryncie aż do czasu, kiedy organizm odmówi ci posłuszeństwa. Wtedy suka otworzy drzwi i&nbsp;będziesz musiał w&nbsp;porę doczołgać się do pokoju.</p>
			<p class="calibre9">&ndash;	Ile razy to przerabiałaś?</p>
			<p class="calibre9">&ndash;	Trzy.</p>
			<p class="calibre9">Edling zmarszczył brwi, przypatrując się jej. Wydawało się to nonsensowne, już po pierwszym takim scenariuszu Beata powinna wiedzieć, że nie należy go powtarzać.</p>
			<p class="calibre9">W końcu do Gerarda dotarło, co to oznacza.</p>
			<p class="calibre9">&ndash;	Był tu ktoś oprócz ciebie&nbsp;&ndash; zauważył.</p>
			<p class="calibre9">&ndash;	Tak.</p>
			<p class="calibre9">Natychmiast się ożywił. Zerknął na zegarek, potem z&nbsp;powrotem na Beatę.</p>
			<p class="calibre9">&ndash;	Kto?</p>
			<p class="calibre9">&ndash;	Antoni. Antoni Wierzbicki.</p>
			<p class="calibre9">Edling otworzył usta, ale nie zdążył się odezwać.</p>
			<p class="calibre9">&ndash;	Nic nie wiedział&nbsp;&ndash; dodała szybko Drejer, równie świadoma deficytu czasu.&nbsp;&ndash; Tak jak ja próbował zrobić listę ludzi, którzy mogliby chcieć go uwięzić, porównywaliśmy je nawet ze sobą.</p>
			<p class="calibre9">&ndash;	I&nbsp;nic?</p>
			<p class="calibre9">&ndash;	Nic&nbsp;&ndash; odparła ciężko.&nbsp;&ndash; Żadnych wspólnych wrogów, żadnych przecięć. Antek urodził się, wychował i&nbsp;mieszkał na Podhalu, nigdy nie był nawet w&nbsp;okolicach Opola. Nie zajmował się niczym związanym z&nbsp;organami ścigania.</p>
			<p class="calibre9">&ndash;	A&nbsp;czym?</p>
			<p class="calibre9">&ndash;	Robił instalacje nawodnieniowe w&nbsp;ogrodach. I&nbsp;zaręczał, że żaden klient nie był niezadowolony na tyle, by wywinąć mu taki numer.</p>
			<p class="calibre9">Uśmiechnęła się lekko na to wspomnienie, a&nbsp;Gerard pomyślał, że pojawienie się tutaj tego faceta musiało być dla niej jak błogosławieństwo.</p>
			<p class="calibre9">&ndash;	Kiedy to było?&nbsp;&ndash; spytał.</p>
			<p class="calibre9">&ndash;	Nie wiem. Nie mam pojęcia. Dawno temu.</p>
			<p class="calibre9">Trudno było się dziwić, że nie potrafi nawet tego oszacować. Ludzie zamknięci w&nbsp;domach podczas pandemii też zmagali się z&nbsp;zaburzeniem percepcji czasu, rok 2020, nawet 2021 mignęły im jak ledwie błyśnięcie. A&nbsp;tu monotonia była znacznie dalej idąca.</p>
			<p class="calibre9">&ndash;	Po paru tygodniach się zbuntował&nbsp;&ndash; dodała Beata.&nbsp;&ndash; Nie wrócił do pokoju, zdecydował się na coś w&nbsp;rodzaju protestu głodowego. To było moje drugie zamknięcie.</p>
			<p class="calibre9">&ndash;	A&nbsp;pierwsze?</p>
			<p class="calibre9">&ndash;	Pierwsze zafundowałam sobie sama, bo nie miałam już siły. Sygnał się rozległ, a&nbsp;ja po prostu siedziałam w&nbsp;łazience pod prysznicem. Miałam dosyć, Gerard. Chciałam to skończyć, byłam gotowa umrzeć z&nbsp;odwodnienia i&nbsp;nie musieć spędzać tu ani jednego dnia dłużej. Dotarłam do granicy.</p>
			<p class="calibre9">&ndash;	Rozumiem.</p>
			<p class="calibre9">Co więcej mógł powiedzieć? Jak inaczej zareagować?</p>
			<p class="calibre9">Beata potrząsnęła głową.</p>
			<p class="calibre9">&ndash;	Zakręcili mi wodę, poczekali, aż dotrę na skraj. Kiedy to się stało, błagałam ich, żebym mogła wrócić do pokoju.</p>
			<p class="calibre9">Nic dziwnego, skwitował w&nbsp;duchu Edling. Powolna śmierć z&nbsp;odwodnienia byłaby chyba jedną z&nbsp;najtrudniejszych metod odebrania sobie życia.</p>
			<p class="calibre9">&ndash;	Antek zakładał, że nie pozwolą nam umrzeć&nbsp;&ndash; dodała.&nbsp;&ndash; Że zamknęli nas tu w&nbsp;innym celu. Nie wiedział w&nbsp;jakim, ale upierał się, że gdyby chcieli nas zabić, dawno by to zrobili i&nbsp;nie zadawaliby sobie tyle trudu.</p>
			<p class="calibre9">&ndash;	Sensowne założenie.</p>
			<p class="calibre9">Drejer westchnęła cicho.</p>
			<p class="calibre9">&ndash;	Ale nieprawdziwe&nbsp;&ndash; odparła.&nbsp;&ndash; Jak się zbuntował i&nbsp;zrobili lockdown, miałam jeszcze trochę wody w&nbsp;pokoju, nauczyłam się ją gromadzić. A&nbsp;kiedy mi się skończyła… no wiesz.</p>
			<p class="calibre9">Wiedział. Jeśli nie spuszczało się toalety, było jej tam sporo.</p>
			<p class="calibre9">&ndash;	On nie miał do niczego dostępu, wszystko było pozamykane&nbsp;&ndash; dodała.&nbsp;&ndash; Wytrzymał dość długo, ale w&nbsp;końcu zaczął dobijać się do drzwi, krzyczeć, błagać, by je otworzyli.</p>
			<p class="calibre9">&ndash;	I?</p>
			<p class="calibre9">Tym razem zwlekała z&nbsp;odpowiedzią.</p>
			<p class="calibre9">&ndash;	Nie zrobili tego.</p>
			<p class="calibre9">Edling poczuł nieprzyjemny chłód na myśl o&nbsp;tym, kim trzeba być, by z&nbsp;zimną krwią patrzeć, jak inna żywa istota kona z&nbsp;odwodnienia. Porywacze obserwowali postępującą małymi krokami śmierć&nbsp;&ndash; wymioty, delirium, drgawki, potem utratę świadomości i&nbsp;wreszcie ostateczną agonię.</p>
			<p class="calibre9">&ndash;	Pozwolili mu umrzeć, Gerard. Błagał ich, żeby otworzyli, ale byli na to całkowicie obojętni.</p>
			<p class="calibre9">Wydawało się to bezcelowe, wszak po coś tego człowieka tutaj sprowadzili. Może jednak wraz z&nbsp;Beatą przecenili ich motywacje. Może chodziło tylko o&nbsp;to, by się nad kimś pastwić.</p>
			<p class="calibre9">&ndash;	Wiesz, co sobie wtedy pomyślałam?</p>
			<p class="calibre9">&ndash;	Nie&nbsp;&ndash; odparł, choć mógł się domyślić.</p>
			<p class="calibre9">Drejer odłożyła metalowy talerz, na którym dostawali jedzenie.</p>
			<p class="calibre9">&ndash;	Że jestem przypadkową osobą. Że równie dobrze mógłby tu trafić ktokolwiek inny i&nbsp;że jeśli nie wytrzymam, po prostu mnie wymienią.</p>
			<p class="calibre9">Na jej miejscu zapewne rozumowałby podobnie. Założyłby, że ci ludzie czekają na odpowiednie okoliczności&nbsp;&ndash; takie jak ten wybuch samochodu pułapki&nbsp;&ndash; by uwięzić osoby traktowane przez cały świat jako zmarłe.</p>
			<p class="calibre9">Nikt ich nie szuka, nikt nie spodziewa się, że latami przebywają w&nbsp;zamknięciu.</p>
			<p class="calibre9">&ndash;	Wiesz, co by to oznaczało?&nbsp;&ndash; dodała.</p>
			<p class="calibre9">&ndash;	Nie.</p>
			<p class="calibre9">&ndash;	Że nie mamy do czynienia z&nbsp;ludźmi. Bo żaden człowiek nie byłby do tego zdolny.</p>
			<p class="calibre9">Trudno było polemizować. Jeśli ich oprawcom rzeczywiście nie przyświecała żadna motywacja poza tym, by znęcać się nad innymi, należało znaleźć nowe określenie na ten gatunek.</p>
			<p class="calibre9">&ndash;	Teraz to założenie musisz zrewidować&nbsp;&ndash; odezwał się Gerard.&nbsp;&ndash; Skoro mnie też uwięzili, wyraźnie chodzi o&nbsp;coś więcej.</p>
			<p class="calibre9">&ndash;	Może.</p>
			<p class="calibre9">&ndash;	Tylko może?</p>
			<p class="calibre9">Beata wzruszyła ramionami, jakby dyskutowali na temat tego, czy prognoza pogody na jutro się sprawdzi.</p>
			<p class="calibre9">&ndash;	Nic już nie wiem&nbsp;&ndash; odparła.&nbsp;&ndash; I&nbsp;nie wykluczam, że w&nbsp;twoim przypadku też skorzystali z&nbsp;jakiejś okazji.</p>
			<p class="calibre9">&ndash;	Mimo wszystko dali gwarancję, że Emil będzie bezpieczny.</p>
			<p class="calibre9">Drejer podniosła się z&nbsp;podłogi i&nbsp;otrzepała spodnie. Znak, że powinni zacząć się zbierać, jeśli mają zamiar zdążyć do celu bez pośpiechu.</p>
			<p class="calibre9">&ndash;	Ale czy to oznacza, że mają związek z&nbsp;jego porwaniem?&nbsp;&ndash; spytała.&nbsp;&ndash; Niekoniecznie. Mogli po prostu cię obserwować, przyglądać się wszystkiemu, co się z&nbsp;tobą wiązało. I&nbsp;w momencie, kiedy Laura Nowosielska porwała twojego syna, trzymali rękę na pulsie.</p>
			<p class="calibre9">&ndash;	Mało prawdopodobny scenariusz.</p>
			<p class="calibre9">&ndash;	Ale nie niemożliwy. Mogli znaleźć Emila i&nbsp;go wyswobodzić.</p>
			<p class="calibre9">Edling patrzył na nią w&nbsp;milczeniu, myśląc o&nbsp;gazecie, którą otrzymał zeszłego dnia. Sądził, że dostarczono mu ją ze względu na notkę, która się w&nbsp;niej znajdowała. Drejer jednak wyjaśniła, że nowy numer dostają raz w&nbsp;tygodniu.</p>
			<p class="calibre9">Notka ta była bodaj najważniejszą rzeczą, jaką Edling w&nbsp;życiu przeczytał. Krótkie doniesienie mówiło o&nbsp;odnalezieniu młodego człowieka, który był przetrzymywany przez porywaczy&nbsp;&ndash; oraz o&nbsp;tym, że jego ojciec, prokurator z&nbsp;Opola, pozostaje zaginiony.</p>
			<p class="calibre9">Dopiero wówczas na dobre odetchnął.</p>
			<p class="calibre9">&ndash;	To by wiele tłumaczyło, Gerard.</p>
			<p class="calibre9">&ndash;	To znaczy?</p>
			<p class="calibre9">&ndash;	Laura nie miałaby powodu wypuszczać Emila, prawda? Nie zrobiłeś tego, czego od ciebie wymagała, więc teoretycznie powinna pozbawić go życia.</p>
			<p class="calibre9">Też o&nbsp;tym myślał. Wyjaśnień było jednak znacznie więcej, niż Beata sugerowała.</p>
			<p class="calibre9">&ndash;	Ci ludzie mogą wszystko&nbsp;&ndash; dodała.&nbsp;&ndash; Uwolnienie porwanej osoby nie byłoby ponad ich możliwości.</p>
			<p class="calibre9">Nie dziwił się, że rozumuje w&nbsp;ten sposób. Ludzie, którzy od lat ją więzili, dyktowali, jak ma wyglądać jej życie, byli panami jej losu. Po pewnym czasie mogli zacząć jawić się niemalże jak bogowie.</p>
			<p class="calibre9">Edling nie podjął tematu, gdyż rozległ się sygnał alarmu. Normalnie Beata unosiła rękę na pożegnanie lub decydowała się na szybkie skinienie głową, po czym odchodziła. Dziś zrobiła coś innego.</p>
			<p class="calibre9">Zanim się zorientował, stała już przy nim. Pospiesznie go przytuliła, a&nbsp;on zdążył raptem unieść ręce, nim się odsunęła i&nbsp;czym prędzej oddaliła w&nbsp;stronę swojej celi. Gerard pozwolił sobie jedynie na sekundę wahania, po czym zrobił to samo.</p>
			<p class="calibre9">Zobaczyli się ponownie dwadzieścia trzy godziny później. Znów usiedli na podłodze, znów jedli to samo&nbsp;&ndash; ryż z&nbsp;dodatkiem warzyw. Edling nie chciał nawet pytać, czy kiedykolwiek serwowane jest tu coś innego.</p>
			<p class="calibre9">&ndash;	Mówiłaś, że trzy razy doświadczałaś tego lockdownu&nbsp;&ndash; odezwał się, przeżuwając.</p>
			<p class="calibre9">Wyrzucał sobie mówienie z&nbsp;pełnymi ustami, czasu jednak mieli tak niewiele, że nie można było pozwolić sobie na luksus pełnego savoir-vivre’u.</p>
			<p class="calibre9">&ndash;	Pierwszy raz sama go spowodowałaś, za drugim razem Antoni Wierzbicki. A&nbsp;trzeci?</p>
			<p class="calibre9">&ndash;	Trzeci był najgłupszy.</p>
			<p class="calibre9">&ndash;	To znaczy?</p>
			<p class="calibre9">&ndash;	Znów byłam sama, od śmierci Antka minęło sporo czasu. Postanowiłam zaryzykować i&nbsp;udałam, że zasłabłam. Kiedy rozległa się syrena, leżałam niby nieprzytomna tutaj, na Placu. Liczyłam na to, że jeśli będę pozorować problemy zdrowotne dostatecznie długo, w&nbsp;końcu przyjdą sprawdzić, co ze mną.</p>
			<p class="calibre9">&ndash;	Domyślam się, że nie przyszli.</p>
			<p class="calibre9">&ndash;	Nie&nbsp;&ndash; przyznała.&nbsp;&ndash; W&nbsp;końcu musiałam po prostu się podnieść i&nbsp;przełknąć gorycz tego, jak lekkomyślne to było. Przez sześć dni nie otwierali drzwi. Doprowadzili mnie na skraj i&nbsp;sama nie wiem, jak z&nbsp;niego wróciłam.</p>
			<p class="calibre9">Odstawiła talerz na podłogę i&nbsp;posłała Edlingowi długie spojrzenie.</p>
			<p class="calibre9">&ndash;	Nasze życie nie ma dla nich żadnej wartości&nbsp;&ndash; odezwała się.</p>
			<p class="calibre9">&ndash;	Wciąż zakładam, że jednak jakąś ma.</p>
			<p class="calibre9">&ndash;	Bo?</p>
			<p class="calibre9">Dobre pytanie, uznał w&nbsp;duchu Edling. Na czym się opierał? Intuicji? Myśleniu życzeniowym? Czy może logice?</p>
			<p class="calibre9">&ndash;	Przyjmijmy najprostsze wyjaśnienie tego, co miało miejsce na Wieży Piastowskiej&nbsp;&ndash; zaproponował.</p>
			<p class="calibre9">&ndash;	To znaczy?</p>
			<p class="calibre9">&ndash;	Że to Laura jest jedyną osobą, która mogłaby zagwarantować bezpieczeństwo Emila.</p>
			<p class="calibre9">&ndash;	W&nbsp;porządku.</p>
			<p class="calibre9">&ndash;	Przy takim założeniu to ona odpowiada za to, że tu jesteśmy. Wespół z&nbsp;Jonaszem Bejtarem.</p>
			<p class="calibre9">&ndash;	Z&nbsp;kim?</p>
			<p class="calibre9">&ndash;	To dość znany jasnowidz.</p>
			<p class="calibre9">Beata nadal nie kojarzyła, a&nbsp;on zaczął zastanawiać się, kiedy Bejtar na dobre zasłynął jako główna konkurencja dla Jackowskiego. Gerardowi wydawało się, że stało się to na długo przed sprawą Kompozytora, ale być może się mylił.</p>
			<p class="calibre9">&ndash;	Kabalista z&nbsp;Chabrów&nbsp;&ndash; dodał.</p>
			<p class="calibre9">&ndash;	Ach, ten&nbsp;&ndash; odparła Drejer.&nbsp;&ndash; Czemu on miałby za tym stać?</p>
			<p class="calibre9">&ndash;	Współdziałał z&nbsp;Laurą, pomógł jej zemścić się na mnie.</p>
			<p class="calibre9">Wyczuła w&nbsp;jego głosie pewną rezerwę i&nbsp;od razu zrozumiała, z&nbsp;czego wynika.</p>
			<p class="calibre9">&ndash;	Miałeś na to dowody?</p>
			<p class="calibre9">&ndash;	Nie&nbsp;&ndash; przyznał Edling.</p>
			<p class="calibre9">&ndash;	Więc samo przekonanie?</p>
			<p class="calibre9">&ndash;	Graniczące z&nbsp;pewnością.</p>
			<p class="calibre9">&ndash;	Kiedyś to było dla ciebie za mało.</p>
			<p class="calibre9">&ndash;	Kiedyś tak.</p>
			<p class="calibre9">Urwała i&nbsp;posłała mu wymowne spojrzenie, on zaś nie wiedział, co powinien z&nbsp;nim zrobić. Ostatecznie zdecydował się zignorować jego znaczenie.</p>
			<p class="calibre9">&ndash;	Umieszczenie mnie tutaj wpisywałoby się w&nbsp;chęć zemsty, jaką Laura wobec mnie pałała.</p>
			<p class="calibre9">&ndash;	Chyba nie do końca&nbsp;&ndash; zaoponowała Beata.&nbsp;&ndash; Miała cię na widelcu, mogła zrobić wszystko. A&nbsp;odebranie życia Emilowi uderzyłoby w&nbsp;ciebie bardziej niż zamknięcie cię w&nbsp;jakimkolwiek lochu.</p>
			<p class="calibre9">Nie odezwał się.</p>
			<p class="calibre9">&ndash;	Poza tym jak w&nbsp;tej wersji wyjaśniłbyś moją obecność tutaj?&nbsp;&ndash; ciągnęła.&nbsp;&ndash; Cała ta Laura i&nbsp;Bejtar mieliby przewidzieć, co ją spotka po latach, i&nbsp;zawczasu mnie uwięzić?</p>
			<p class="calibre9">&ndash;	Nie zakładam, że mamy wszystkie elementy. Ale te, które widzę, jasno wskazują na udział tej dwójki.</p>
			<p class="calibre9">Drejer pokręciła głową.</p>
			<p class="calibre9">&ndash;	Nie kupuję tego&nbsp;&ndash; odparła.&nbsp;&ndash; Wersja z&nbsp;odbiciem Emila przez naszych porywaczy jest znacznie bardziej prawdopodobna.</p>
			<p class="calibre9">&ndash;	W&nbsp;porządku. Więc porywają nas oboje. W&nbsp;jakim celu?</p>
			<p class="calibre9">&ndash;	Może to jakiś eksperyment.</p>
			<p class="calibre9">&ndash;	Eksperyment?</p>
			<p class="calibre9">&ndash;	Jak długo poradzimy sobie w&nbsp;takich okolicznościach. Ile czasu minie, zanim zwariujemy.</p>
			<p class="calibre9">&ndash;	Ale dlaczego akurat my?</p>
			<p class="calibre9">&ndash;	Może jesteśmy wyjątkowi.</p>
			<p class="calibre9">Uśmiechnęła się blado, odstawiła talerz na podłogę, a&nbsp;potem się podniosła. Edling zerknął na zegarek, spodziewając się, że zostało im jeszcze trochę czasu. I&nbsp;w istocie tak było.</p>
			<p class="calibre9">&ndash;	Wstawaj&nbsp;&ndash; poleciła Beata.</p>
			<p class="calibre9">&ndash;	Mamy jeszcze chwilę.</p>
			<p class="calibre9">&ndash;	Wiem. I&nbsp;nie wybieram się nigdzie.</p>
			<p class="calibre9">Podniósł się nieco skonsternowany. Ledwo jednak to zrobił, zrozumiał, co przyświecało Drejer. Znów się przy nim znalazła i&nbsp;go objęła, tym razem spokojnie, bez pośpiechu.</p>
			<p class="calibre9">&ndash;	Wczoraj mieliśmy na to za mało czasu.</p>
			<p class="calibre9">Otoczył ją ramionami i&nbsp;odniósł wrażenie, jakby w&nbsp;nich nikła. Położyła głowę przy jego barku, po czym wtuliła się w&nbsp;niego w&nbsp;sposób, którego nigdy nie doświadczył. Była w&nbsp;tym przemożna ludzka potrzeba, wręcz dziecięca ufność.</p>
			<p class="calibre9">Zamknął oczy, czuł bicie jej serca i&nbsp;słyszał przyspieszony oddech. Nie wiedział, ile czasu im zostało, ale choćby było go w&nbsp;bród, i&nbsp;tak upłynąłby zbyt szybko.</p>
			<p class="calibre9">Wypuścił Beatę z&nbsp;ramion dopiero, gdy rozległa się syrena. Spojrzeli na siebie krótko, po czym oboje szybko się odwrócili i&nbsp;skierowali w&nbsp;stronę swoich cel.</p>
			<p class="calibre9">Edling zamknął za sobą drzwi, usłyszał kliknięcie, potem obrócił się w&nbsp;kierunku kamery. Podszedł do niej powoli z&nbsp;zadartą głową.</p>
			<p class="calibre9">&ndash;	Mogłem jej wszystko wyjawić&nbsp;&ndash; odezwał się.&nbsp;&ndash; Doceń, że tego nie zrobiłem.</p>
			<h2 class="sigil_not_in_toc">5</h2>
			<p class="miejsce">Nieznana lokalizacja</p>
			<p class="styl">Dni przechodziły w&nbsp;tygodnie, a&nbsp;tygodnie w&nbsp;miesiące. Gerard miał świadomość, że są obserwowani bezustannie, czy to w&nbsp;celach, czy to na Placu. Musiał uważać na każde słowo, każdy gest, każde spojrzenie. Miał świadomość, że nic nie umknie temu, kto na nich patrzy.</p>
			<p class="calibre9">Budował z&nbsp;tą osobą jednostronną relację.</p>
			<p class="calibre9">Beata od początku przyjmowała odwrotną strategię&nbsp;&ndash; udawała, że ta, którą określała jako Suka, nie istnieje. A&nbsp;jeśli już nie mogła zapomnieć o&nbsp;jej obecności, ignorowała ją i&nbsp;w duchu nienawidziła.</p>
			<p class="calibre9">Edling codziennie nawiązywał kontakt. Robił to, ilekroć po prysznicu i&nbsp;obiedzie wracał do celi. Stawał przed kamerą, przez chwilę mówił. Potem kładł się do łóżka i&nbsp;starał się sprawić, by świat w&nbsp;jego wyobraźni nabrał realnych kształtów.</p>
			<p class="calibre9">Była to jedna z&nbsp;niewielu rzeczy, które ratowały go przed popadnięciem w&nbsp;obłęd. Drugą była oczywiście obecność Beaty i&nbsp;przypominanie sobie, że nie jest tutaj sam. Nie chciał nawet myśleć o&nbsp;tym, co musiała przeżywać, kiedy takiej świadomości brakowało.</p>
			<p class="calibre9">Kolejnymi wentylami bezpieczeństwa były dostarczane co tydzień gazety, a&nbsp;także od czasu do czasu książki. Wydawało się, że otrzymują ją za dobre zachowanie, szybkie powroty do cel i&nbsp;niepodejmowanie prób wyrwania się z&nbsp;tego miejsca.</p>
			<p class="calibre9">Kiedy spotykali się podczas obiadu, często omawiali to, co przeczytali w&nbsp;prasie czy w&nbsp;powieściach. Porywacze nieraz dostarczali „Newsweek”, czasem „Politykę”, zdarzało się „Do Rzeczy”. Wydawało się, że dobór jest przypadkowy, choć z&nbsp;pewnością jakieś motywacje musiały im przyświecać. Podobnie było w&nbsp;przypadku książek&nbsp;&ndash; raz dostali nowy tytuł Katarzyny Puzyńskiej, innym razem Stephena Kinga, a&nbsp;przy kolejnej okazji Jakuba Małeckiego.</p>
			<p class="calibre9">Światy powieściowe zapraszały do siebie, oferując upragnione wytchnienie. Nigdy nie zawodziły, nigdy nie zamykały przed nimi drzwi. Zawsze cierpliwie czekały, by wpuścić ich w&nbsp;swoje progi.</p>
			<p class="calibre9">Edling nadal pilnował się, by przy Beacie nie powiedzieć zbyt wiele. Podobnie kontrolował wszystkie swoje gesty, obawiając się, że jedna niefortunna reakcja wzbudzi u&nbsp;porywaczy podejrzenia.</p>
			<p class="calibre9">Po kilku miesiącach wpadli z&nbsp;Drejer w&nbsp;rytm, który zdawał się nie tyle wymuszony, ile naturalny. Zupełnie jakby to nie ktoś z&nbsp;zewnątrz im go narzucił, ale sami wykształcili go między sobą.</p>
			<p class="calibre9">Oboje oddaliby wiele, by móc spędzać poza celą dłużej niż godzinę dziennie, szczególnie na Placu, gdzie na swój widok odżywali. Początkowo rozmawiali w&nbsp;gorączkowy sposób, próbowali przekazać sobie jak najwięcej i&nbsp;wykorzystać ten krótki czas jak najpełniej. Potem zmienili strategię. Potrafili jedną rozmowę prowadzić przez kilka dni, kontynuując przerwane wątki i&nbsp;rozwijając je w&nbsp;głowie, kiedy musieli się rozstać.</p>
			<p class="calibre9">W pewnym momencie Gerard uświadomił sobie, że tym, co trzyma go przy życiu, nie są książki czy gazety, lecz pewność, że codziennie przez kilkadziesiąt minut będzie mógł zobaczyć się z&nbsp;Beatą Drejer.</p>
			<p class="calibre9">Początkowo ich rozmowy dotyczyły miejsca, w&nbsp;którym się znajdowali. Edling systematycznie sprawdzał ściany, opukując je metalowym talerzem. Te w&nbsp;ich celach były solidne, murowane. Te zaś, które tworzyły korytarze w&nbsp;Labiryncie, wydawały pusty odgłos, ewidentnie stanowiły jedynie ścianki działowe.</p>
			<p class="calibre9">Podobne odkrycia niewiele zmieniały, mimo to przez pierwsze tygodnie wydawały się na wagę złota. Potem Gerard i&nbsp;Beata stopniowo zaczynali odchodzić od prób dowiedzenia się czegokolwiek. Ich rozmowy koncentrowały się na innych kwestiach&nbsp;&ndash; głównie z&nbsp;przeszłości.</p>
			<p class="calibre9">Nieraz wracali do sprawy Kompozytora, która stanowiła dla Drejer oczywistą cezurę w&nbsp;jej życiu. Nawet po kilku miesiącach Edling nie zdobył się jednak na to, by wyznać prawdę na temat śmierci Horsta Zeigera. Nie potrafił przyznać się przed Beatą do czegoś, co w&nbsp;istocie było zabójstwem.</p>
			<p class="calibre9">Kiedy wracał do celi, rzucał kilka słów prosto do kamery. Rozwijał wcześniejsze ustalenia, raz po raz dodawał do nich coś nowego. Unikał jednak przesadnych konkretów. Czerpał garściami z&nbsp;podręcznika ludzi takich jak Jonasz Bejtar i&nbsp;próbował wykorzystać efekt horoskopowy.</p>
			<p class="calibre9">Liczył na to, że systematyczne nawiązywanie kontaktu, budowanie tej quasirelacji, w&nbsp;końcu poskutkuje. Prawidła działania ludzkiej psychiki były stałe. Jeśli ktoś codziennie obserwował go przez kamerę, słuchał go, towarzyszył mu przez cały ten czas, w&nbsp;naturalny sposób wykształcił z&nbsp;Edlingiem relację parasocjalną.</p>
			<p class="calibre9">Działało to na tej samej zasadzie, na której ludziom obserwującym codzienne życie celebrytów w&nbsp;mediach społecznościach wydaje się, że doskonale ich znają.</p>
			<p class="calibre9">Podlewał ten grunt, pielęgnował to, co na nim rosło.</p>
			<p class="calibre9">Czekał na kluczowy dzień, na kluczowy moment, nie miał jednak pojęcia, jak go wybrać. Ostatecznie uznał, że musi zadecydować przypadek, przez niektórych zwany intuicją.</p>
			<p class="calibre9">Miał pięćdziesiąt procent szans, że trafi. Gdyby ktoś zaoferował mu pewne pół miliona złotych i&nbsp;powiedział, że może je zamienić na pięćdziesięcioprocentową szansę na milion, niechybnie by zaryzykował. W&nbsp;tej sytuacji też musiał to zrobić.</p>
			<p class="calibre9">Wrócił do celi, zamknął drzwi, potem zbliżył się do kamery. Sam nie wiedział, dlaczego wybrał akurat ten dzień, by postawić jeden, najważniejszy krok.</p>
			<p class="calibre9">Spojrzał w&nbsp;obiektyw.</p>
			<p class="calibre9">&ndash;	Nie wiem, kiedy siedzi tam pani, a&nbsp;kiedy on&nbsp;&ndash; odezwał się.&nbsp;&ndash; Nie mam żadnego sposobu, by to ustalić.</p>
			<p class="calibre9">Zamilkł na moment, nie odrywając wzroku od kamery.</p>
			<p class="calibre9">Był przekonany, że operują nią dwie osoby. Po pierwsze, ze względu na podejrzenia, jakie miał co do tożsamości tych ludzi. Po drugie, jedna nie mogła być w&nbsp;to zaangażowana. Po trzecie, więcej osób oznaczałoby większe ryzyko.</p>
			<p class="calibre9">Zakładał, że prędzej trafi do kobiety, nie do mężczyzny. Ale jeśli nie ona dziś siedziała przed kamerą, wszystko, co robił przez ostatnie miesiące, zakończy się fiaskiem.</p>
			<p class="calibre9">&ndash;	Może to pani jednak zmienić&nbsp;&ndash; dodał.</p>
			<p class="calibre9">Znów zrobił pauzę.</p>
			<p class="calibre9">&ndash;	Jeśli wyłączy pani kamerę i&nbsp;od razu ją włączy, zobaczę mignięcie czerwonej diody. Będę wiedział, że to pani.</p>
			<p class="calibre9">Zastygł w&nbsp;całkowitym bezruchu, świadomy, jak wiele zależy od tego, czy uśmiechnęło się do niego szczęście. Szanse pięćdziesiąt na pięćdziesiąt. Nie było jak przechylić szali na którąkolwiek ze stron.</p>
			<p class="calibre9">Wpatrywał się w&nbsp;diodę, ale ta nie mrugnęła. Odczekał jeszcze chwilę, potem skinął głową do obiektywu i&nbsp;zajął miejsce na łóżku, by czytać dalej książkę.</p>
			<p class="calibre9">Kiedy wrócił kolejnego dnia, zastanawiał się nad tym, czy powtórzyć apel. Jeśli jednak trafił wczoraj na mężczyznę, ten z&nbsp;pewnością powiedział o&nbsp;wszystkim kobiecie i&nbsp;uczulił ją, by nie dała się wciągnąć w&nbsp;żadną interakcję. Nie było sensu próbować dalej, poniósł porażkę.</p>
			<p class="calibre9">Kolejnego dnia rzucił do kamery standardowe ogólniki. I&nbsp;nagle zobaczył, że dioda mignęła.</p>
			<p class="calibre9">Starał się nie dać po sobie poznać, jaką ulgę poczuł.</p>
			<p class="calibre9">&ndash;	Miło mi&nbsp;&ndash; powiedział, po czym uprzejmie się uśmiechnął.</p>
			<p class="calibre9">W kolejnych miesiącach przyjął stałą taktykę: jeśli dioda nie mrugnęła, mówił zdanie czy dwa, by utrzymywać pozory, że nic się nie zmieniło. Same rzeczy, które były podatne na dość szeroką interpretację.</p>
			<p class="calibre9">&ndash;	Jestem gotowy&nbsp;&ndash; oznajmił.&nbsp;&ndash; Zrobię to, czego oczekujecie.</p>
			<p class="calibre9">Innym razem podkreślał, że wie, po co tutaj jest. Po co Beata tutaj jest. Po co są te codzienne spotkania. Zapewniał, że dobro syna jest dla niego najważniejsze. Że los Beaty dawno został przypieczętowany. Że czas na wieniec laurowy.</p>
			<p class="calibre9">Inaczej było, kiedy dioda mrugnęła&nbsp;&ndash; wówczas rozgadywał się bardziej. Mówił o&nbsp;swoim życiu, o&nbsp;postrzeganiu świata, o&nbsp;relacjach. Właściwie o&nbsp;wszystkim. Tworzył zręby dalszej relacji, a&nbsp;potem systematycznie ją rozwijał.</p>
			<p class="calibre9">Przyniosło to efekty po kilkunastu miesiącach spędzonych w&nbsp;Labiryncie. A&nbsp;przynajmniej sądził, że tyle czasu minęło.</p>
			<p class="calibre9">Omawiał atak nożownika w&nbsp;Holandii, rozwodząc się nad profilem psychologicznym podobnych sprawców, kiedy usłyszał cichy trzask dochodzący z&nbsp;kamery. Natychmiast zamarł, świadomy, co to oznacza.</p>
			<p class="calibre9">Osoba po drugiej stronie włączyła mikrofon.</p>
			<p class="calibre9">Czekał, niepewny, czy powinien ją ponaglać. W&nbsp;końcu sama się odezwała.</p>
			<p class="calibre9">&ndash;	Jutro ktoś się pojawi.</p>
			<p class="calibre9">Edling siedział na łóżku. Powoli obrócił głowę w&nbsp;stronę obiektywu.</p>
			<p class="calibre9">&ndash;	Kto?&nbsp;&ndash; spytał.</p>
			<p class="calibre9">&ndash;	Znana panu osoba.</p>
			<p class="calibre9">Głos był lekko zniekształcony, ale Beata miała rację&nbsp;&ndash; należał do kobiety. W&nbsp;dodatku kobiety, która przyjęła zaproponowany przez niego sposób komunikacji i&nbsp;mówiła do niego per pan. Kolejny krok w&nbsp;dobrą stronę, potwierdzający zadzierzgnięcie parasocjalnej relacji.</p>
			<p class="calibre9">Udało mu się, naprawdę mu się udało. Nawiązanie kontaktu stanowiło przełom, na który czekał. I&nbsp;który był niezbędny, by uzyskać jedną jedyną możliwość wydostania się stąd.</p>
			<p class="calibre9">&ndash;	Przypuszczam, że wypytywanie pani o&nbsp;to, kim jest ta osoba, okaże się bezcelowe&nbsp;&ndash; odezwał się.</p>
			<p class="calibre9">Usłyszał ciche prychnięcie.</p>
			<p class="calibre9">&ndash;	To prawda&nbsp;&ndash; odparła kobieta.</p>
			<p class="calibre9">&ndash;	Zatem można by pomyśleć, że znam panią równie dobrze, jak pani mnie.</p>
			<p class="calibre9">&ndash;	Szczerze wątpię.</p>
			<p class="calibre9">Rozsiadł się wygodniej, wysyłając sygnał, że jest gotów na dłuższą rozmowę. Wiedział, że kobieta na nią czekała. Od dawna musiała czuć potrzebę, by się do niego odezwać. I&nbsp;z&nbsp;pewnością zrobiła to wbrew temu, co polecił jej mężczyzna.</p>
			<p class="calibre9">&ndash;	Może i&nbsp;racja&nbsp;&ndash; przyznał Gerard.&nbsp;&ndash; Mam na pani temat właściwie tylko własne wyobrażenia.</p>
			<p class="calibre9">&ndash;	Tyle musi panu wystarczyć.</p>
			<p class="calibre9">&ndash;	Naturalnie. Podawanie przez panią jakichkolwiek szczegółów byłoby nieroztropne.</p>
			<p class="calibre9">Nie odpowiedziała.</p>
			<p class="calibre9">&ndash;	Wszak mam tyle możliwości, żeby zrobić z&nbsp;nich użytek&nbsp;&ndash; dodał, rozkładając ręce.</p>
			<p class="calibre9">Znów cicho prychnęła. Nie liczył na wiele, więc nawet taka reakcja wydawała się na wagę złota.</p>
			<p class="calibre9">&ndash;	Katarzyna Łaba&nbsp;&ndash; odezwała się nagle kobieta.&nbsp;&ndash; Dobranoc.</p>
			<p class="calibre9">Edling zrobił wszystko, by zachować zimną krew, choć miał wrażenie, jakby dostał obuchem.</p>
			<p class="calibre9">&ndash;	Dobranoc&nbsp;&ndash; odparł.</p>
			<p class="calibre9">Następnego dnia w&nbsp;Labiryncie rzeczywiście pojawiła się kryminolożka z&nbsp;Warszawy, a&nbsp;dla Beaty i&nbsp;Gerarda stało się jasne, które wydarzenie z&nbsp;ich życia sprawiło, iż się tutaj znaleźli.</p>
			<h2 class="sigil_not_in_toc">6</h2>
			<p class="miejsce">Nieznana lokalizacja</p>
			<p class="styl">Po kilku miesiącach dołączyła do nich następna osoba, Anita Gaberek. Nie widzieli obydwu kobiet od niemal dwóch dekad, nie kontaktowali się z&nbsp;nimi, nie śledzili ich losów. Na dobrą sprawę nie mieli pojęcia, kim są.</p>
			<p class="calibre9">Łaba i&nbsp;Gaberek odnosiły się do nich z&nbsp;podobną rezerwą, z&nbsp;początku podejrzewając, że to oni mają z&nbsp;porwaniem coś wspólnego. Ostatecznie jednak cała czwórka była w&nbsp;tym samym położeniu, równie zagubiona i&nbsp;równie przerażona kierunkiem, w&nbsp;którym wszystko to zmierzało.</p>
			<p class="calibre9">Godzinne spotkania na Placu poświęcali na układanie scenariuszy niemożliwych do weryfikacji, ale dających pewne poczucie sprawczości. Zrozumienie powodu, dla którego się tu znaleźli, wydawało się jedynym, na co mieli wpływ.</p>
			<p class="calibre9">Edling odnosił wrażenie, że przerabiają na nowo pierwsze spotkanie.</p>
			<p class="calibre9">&ndash;	Z&nbsp;osób, które tam były, brakuje tylko dwóch&nbsp;&ndash; upierała się wtedy Anita.&nbsp;&ndash; Cecylii i&nbsp;Salomona.</p>
			<p class="calibre9">&ndash;	I?&nbsp;&ndash; drążyła Drejer.&nbsp;&ndash; Jaki mieliby motyw, żeby nas tu zamknąć?</p>
			<p class="calibre9">&ndash;	A&nbsp;jak myślisz?</p>
			<p class="calibre9">&ndash;	Żaden.</p>
			<p class="calibre9">Gaberek pokręciła głową, jakby nie mogła pogodzić się z&nbsp;tym, że musi stracić cenny czas na tłumaczenie rzeczy oczywistych.</p>
			<p class="calibre9">&ndash;	Zginęło tam dziecko&nbsp;&ndash; włączyła się Łaba.&nbsp;&ndash; Ich dziecko.</p>
			<p class="calibre9">&ndash;	I&nbsp;mieliby nas za to winić?&nbsp;&ndash; odparła Beata.</p>
			<p class="calibre9">&ndash;	A&nbsp;jak inaczej wyjaśnisz, że tu jesteśmy? To ma związek z&nbsp;wydarzeniami w&nbsp;Wodniku i&nbsp;nikt o&nbsp;zdrowych zmysłach nie może twierdzić inaczej.</p>
			<p class="calibre9">&ndash;	Nie twierdzę inaczej.</p>
			<p class="calibre9">&ndash;	Więc co innego się tam stało, hm?&nbsp;&ndash; mruknęła Katarzyna.&nbsp;&ndash; I&nbsp;kto inny miałby to wszystko zorganizować? Rojewicz wstał z&nbsp;grobu i&nbsp;mści się, że nie powstrzymaliśmy Kantyka, zanim strzelił mu w&nbsp;tył głowy? Czy może sam Kantyk rewanżuje się za to, że pozwoliliśmy go skatować? Ale w&nbsp;takim układzie wrzuciłby tutaj też chyba kochanka swojej żony, który się nad nim znęcał. I&nbsp;żonę na dokładkę.</p>
			<p class="calibre9">&ndash;	Dajcie sobie, kurwa, spokój&nbsp;&ndash; włączyła się Gaberek.&nbsp;&ndash; Zastanówmy się nad tym, czego ci ludzie od nas chcą.</p>
			<p class="calibre9">Dwie nowo przybyłe spojrzały na milczącego Gerarda, ten jednak przeniósł wzrok na Beatę.</p>
			<p class="calibre9">&ndash;	Nic&nbsp;&ndash; odparła.&nbsp;&ndash; Możecie wierzyć mi, że nic.</p>
			<p class="calibre9">Miały świadomość, że słowa te padają z&nbsp;ust kogoś, kto spędził tu nie długie miesiące, ale lata. Musiały czuć ich ciężar.</p>
			<p class="calibre9">&ndash;	Więc co?&nbsp;&ndash; rzuciła Anita.&nbsp;&ndash; Będą nas tu trzymać do śmierci?</p>
			<p class="calibre9">Nikt nie odpowiedział, nikt bowiem nie miał pojęcia, czy taki w&nbsp;istocie jest plan.</p>
			<p class="calibre9">Nikt z&nbsp;wyjątkiem Edlinga.</p>
			<p class="calibre9">Kiedy wrócił tamtego dnia do pokoju, nie powitała go migająca lampka. Mimo to miał zamiar powiedzieć więcej niż zwykle w&nbsp;takiej sytuacji.</p>
			<p class="calibre9">Ustawił się pod kamerą, spojrzał prosto w&nbsp;obiektyw i&nbsp;nabrał tchu. Długo zastanawiał się nad kolejnym ruchem i&nbsp;ostatecznie uznał, że musi go wykonać.</p>
			<p class="calibre9">&ndash;	Wiem, kim pan jest&nbsp;&ndash; odezwał się.&nbsp;&ndash; I&nbsp;chętnie tego dowiodę.</p>
			<p class="calibre9">Milczał, nie poruszając się ani o&nbsp;krok. Trwał w&nbsp;bezruchu, sam nie wiedział, jak długo, nim rozległ się cichy trzask, który znał już doskonale.</p>
			<p class="calibre9">&ndash;	Doprawdy?&nbsp;&ndash; rozległ się męski głos.</p>
			<p class="calibre9">Również zniekształcony, znacznie bardziej niż w&nbsp;przypadku kobiety, zupełnie jakby ten człowiek dodatkowo zasłonił czymś usta.</p>
			<p class="calibre9">Edling spokojnie skinął głową.</p>
			<p class="calibre9">&ndash;	I&nbsp;co jesteś gotów postawić na szali, Gerard?</p>
			<p class="calibre9">&ndash;	Wszystko.</p>
			<p class="calibre9">&ndash;	Życie Beaty Drejer?</p>
			<p class="calibre9">Znów potwierdził zdawkowym ruchem głowy.</p>
			<p class="calibre9">&ndash;	Mimo że w&nbsp;tej chwili i&nbsp;w tym miejscu to dla ciebie wszystko, co masz?</p>
			<p class="calibre9">&ndash;	Zgadza się.</p>
			<p class="calibre9">&ndash;	Dobrze&nbsp;&ndash; odparł bez wahania mężczyzna.</p>
			<p class="calibre9">Zaległa chwilowa cisza, po czym z&nbsp;głośnika dobiegły kolejne szumy. Gerard spodziewał się, że porywacz przysunął się bliżej mikrofonu.</p>
			<p class="calibre9">&ndash;	W&nbsp;takim razie śmiało&nbsp;&ndash; dodał.&nbsp;&ndash; Wyjaw mi moją tożsamość.</p>
			<p class="calibre9">&ndash;	Nazywasz się…</p>
			<p class="calibre9">&ndash;	Ale postawmy sprawę jasno. Jeśli udzielisz błędnej odpowiedzi, Beata Drejer jeszcze tej nocy zginie.</p>
			<p class="calibre9">Nie zakładał ani przez moment, że rozegra się to inaczej. Wiedział, po co tu są. Rozumiał, co niebawem się wydarzy. I&nbsp;liczył się z&nbsp;konsekwencjami tego, co miał zamiar zrobić.</p>
			<p class="calibre9">Wszystko to stanowiło grę psychologiczną. I&nbsp;jeśli rzeczywiście miał przeciwko sobie tę osobę, o&nbsp;której myślał, była gotowa ją podjąć. Właściwie tylko na to czekała.</p>
			<p class="calibre9">Nie mylił się. Nie mógł się mylić.</p>
			<p class="calibre9">Podał imię i&nbsp;nazwisko.</p>
			<p class="calibre9">Mężczyzna się nie odezwał, odpowiedź przyszła dopiero nazajutrz, kiedy otworzyły się drzwi celi Beaty Drejer.</p>
			<p class="calibre9">Wyszła na korytarz cała i&nbsp;zdrowa.</p>
			<h2 class="sigil_not_in_toc">7</h2>
			<p class="miejsce">Nieznana lokalizacja</p>
			<p class="styl">Po kilku miesiącach od pojawienia się Anity Gaberek nastąpiło trzęsienie ziemi, a&nbsp;wraz z&nbsp;nim zaczęło się to, na co czekali porywacze. To, co stanowiło powód obecności Gerarda i&nbsp;innych.</p>
			<p class="calibre9">Dobitnie to zrozumieli, kiedy pewnego dnia otworzyło się dwoje zamkniętych dotąd drzwi. Z&nbsp;jednej celi wyszła zdezorientowana Cecylia Kantyk, z&nbsp;drugiej równie skołowany Salomon Grynberg.</p>
			<p class="calibre9">Wszystko, co wcześniej miało sens dla Anity i&nbsp;Katarzyny, w&nbsp;jednej chwili go utraciło. Edlinga zaś utwierdziło w&nbsp;przekonaniu, że jego hipotezy są słuszne.</p>
			<p class="calibre9">Pierwszego dnia trudno było cokolwiek wyciągnąć od Cecylii i&nbsp;Grynberga. To głównie oni pytali, domagali się, by ich wypuścić, grozili reszcie. Dopiero nazajutrz poukładali myśli na tyle, by zrozumieć, że cała szóstka jedzie na tym samym wózku.</p>
			<p class="calibre9">Gerard miał zamiar natychmiast zrobić z&nbsp;tego użytek.</p>
			<p class="calibre9">&ndash;	Jak państwo tutaj trafili?&nbsp;&ndash; rzucił.</p>
			<p class="calibre9">&ndash;	Co znaczy „jak”?&nbsp;&ndash; zareagował ostro Salomon.&nbsp;&ndash; Ktoś przywalił mi w&nbsp;łeb, a&nbsp;potem…</p>
			<p class="calibre9">&ndash;	Interesują mnie szczegóły&nbsp;&ndash; wpadł mu w&nbsp;słowo Edling.</p>
			<p class="calibre9">Beata spojrzała na niego z&nbsp;zaskoczeniem, a&nbsp;on w&nbsp;odpowiedzi posłał jej spojrzenie mówiące, że w&nbsp;tych okolicznościach ważniejsze od dobrych manier jest niemarnotrawienie czasu.</p>
			<p class="calibre9">&ndash;	Gdzie pan był, kiedy pana zaatakowano?&nbsp;&ndash; spytał.</p>
			<p class="calibre9">&ndash;	Szedłem do samochodu&nbsp;&ndash; odparł Grynberg.&nbsp;&ndash; Swoją drogą po wizycie pańskich znajomych.</p>
			<p class="calibre9">&ndash;	Słucham?</p>
			<p class="calibre9">&ndash;	Przyjechali do mnie, do prokuratury. Wypytywali o&nbsp;Wodnika, o&nbsp;to, czy pana pamiętam i&nbsp;tak dalej.</p>
			<p class="calibre9">Była to ostatnia rzecz, której Edling się spodziewał. Ktoś po takim czasie miałby go szukać, idąc tym tropem? Dowiadywać się w&nbsp;sprawie wydarzeń z&nbsp;Krynicy Morskiej sprzed dwudziestu lat? Jak? Dlaczego?</p>
			<p class="calibre9">I przede wszystkim kto?</p>
			<p class="calibre9">Na to ostatnie pytanie odpowiedź nasuwała się sama. Od kiedy Beata odciągnęła go ze skraju Wieży Piastowskiej, minęło sporo czasu. Rok? Nie, z&nbsp;pewnością więcej. Może dwa lata? Jakkolwiek by było, dostatecznie dużo, by o&nbsp;nim zapomnieć.</p>
			<p class="calibre9">Tylko jedna osoba mogła nadal nie dawać za wygraną.</p>
			<p class="calibre9">&ndash;	O&nbsp;jakich znajomych pan mówi?&nbsp;&ndash; zapytał.</p>
			<p class="calibre9">&ndash;	Przedstawili się jako Małgorzata Rosa i&nbsp;Kacper Fabisch.</p>
			<p class="calibre9">Gerard mimowolnie zamknął oczy, zupełnie jakby pierwsze imię i&nbsp;nazwisko przeniosło go do innego świata. Kiedy je otworzył, zobaczył stojącą obok siebie Beatę.</p>
			<p class="calibre9">Wiedziała, kim za czasów PRL-u była dla niego Rosa. Znała oględnie ich historię.</p>
			<p class="calibre9">&ndash;	Dobrze się czujesz?&nbsp;&ndash; spytała cicho.</p>
			<p class="calibre9">Odpowiedział lekkim skinieniem głowy, po czym przeniósł wzrok na Grynberga.</p>
			<p class="calibre9">&ndash;	Wyjaśnili, dlaczego badają tę sprawę?&nbsp;&ndash; rzucił.</p>
			<p class="calibre9">&ndash;	Nie.</p>
			<p class="calibre9">&ndash;	Ale z&nbsp;pewnością mówili coś, co…</p>
			<p class="calibre9">&ndash;	Głównie pytali mnie o&nbsp;Wodnika, o&nbsp;pana, o&nbsp;innych uczestników. Zasłoniłem się niepamięcią.</p>
			<p class="calibre9">Czego Gocha z&nbsp;całą pewnością nie łyknęła.</p>
			<p class="calibre9">&ndash;	Potem skontaktowałem się z&nbsp;Cecylią&nbsp;&ndash; dodał Salomon, patrząc na kobietę.&nbsp;&ndash; Zadzwoniłem do niej, umówiliśmy się na spotkanie. Dziennikarka węsząca wokół tamtej sprawy, w&nbsp;dodatku z&nbsp;prokuratorem… nie wyglądało to najlepiej.</p>
			<p class="calibre9">Edling zerknął na Cecylię. Zmieniła się najbardziej z&nbsp;całej grupy, czas nie obszedł się z&nbsp;nią łaskawie. Oczy miała zapadnięte, a&nbsp;po niegdysiejszej urodzie zostały jedynie niewyraźne powidoki.</p>
			<p class="calibre9">&ndash;	Mieliśmy spotkać się w&nbsp;Braniewie, omówić to wszystko, zastanowić się, czy ktoś po latach nie odkrył prawdy.</p>
			<p class="calibre9">&ndash;	Dlaczego akurat w&nbsp;Braniewie?&nbsp;&ndash; odezwała się Beata.</p>
			<p class="calibre9">Grynberg spojrzał na Cecylię, jakby potrzebował jej zgody przed udzieleniem odpowiedzi.</p>
			<p class="calibre9">&ndash;	Bo mieszkam niedaleko&nbsp;&ndash; oznajmiła.&nbsp;&ndash; Tuż za granicą, w&nbsp;Mamonowie.</p>
			<p class="calibre9">&ndash;	W&nbsp;Rosji?</p>
			<p class="calibre9">&ndash;	Tak&nbsp;&ndash; przyznała Cecylia, jakby była to lokalizacja jak każda inna.&nbsp;&ndash; Żyję tam, od kiedy… od kiedy wyjechaliśmy z&nbsp;Wodnika.</p>
			<p class="calibre9">Mimo że wszyscy odczuwali presję czasu, na Placu zapadło chwilowe milczenie.</p>
			<p class="calibre9">&ndash;	W&nbsp;porządku&nbsp;&ndash; odezwała się w&nbsp;końcu Gaberek, wskazując wzrokiem Grynberga.&nbsp;&ndash; To skąd ta dziennikarka w&nbsp;ogóle wiedziała, żeby do ciebie przyjechać?</p>
			<p class="calibre9">&ndash;	Nie wiem.</p>
			<p class="calibre9">&ndash;	Musiała coś powiedzieć. Wyjaśnić, czemu interesuje się sprawą.</p>
			<p class="calibre9">&ndash;	Nie przyszła do mnie, żeby opowiadać, tylko żeby pytać&nbsp;&ndash; odparł karcącym tonem Salomon.&nbsp;&ndash; A&nbsp;ja nie miałem jak się zrewanżować, żeby nie wzbudzić podejrzeń.</p>
			<p class="calibre9">Edling starał się znaleźć jakiś powód, dla którego Gocha miałaby akurat teraz trafić prosto do Grynberga, ale na próżno. Zakopali tamte wydarzenia głęboko, nikt o&nbsp;nich nie wiedział. I&nbsp;nikt nie miał prawa się dowiedzieć.</p>
			<p class="calibre9">&ndash;	Ktoś musiał coś jej powiedzieć&nbsp;&ndash; zauważyła Gaberek.</p>
			<p class="calibre9">&ndash;	Kto?&nbsp;&ndash; spytała Katarzyna.</p>
			<p class="calibre9">Policjantka zatoczyła ręką krąg.</p>
			<p class="calibre9">&ndash;	Obawiam się, że mamy powtórkę z&nbsp;rozrywki&nbsp;&ndash; rzuciła.&nbsp;&ndash; Bo Rojewicz nie żyje, Kantyk nie żyje, zarządca też. Tylko osoby w&nbsp;tym pomieszczeniu znały prawdę. A&nbsp;więc któreś z&nbsp;nas musiało przekazać coś dziennikarce.</p>
			<p class="calibre9">Gerard powiódł wzrokiem po zebranych, orientując się, że wszyscy skupili się na Cecylii. Była logicznym wyborem. Anita i&nbsp;Katarzyna siedziały tutaj od iluś miesięcy, nie miały żadnego kontaktu z&nbsp;zewnętrznym światem. Grynberg sam nie nasłałby na siebie nikogo. </p>
			<p class="calibre9">Zostawała jedynie ona.</p>
			<p class="calibre9">&ndash;	Dlaczego miałabym to robić?&nbsp;&ndash; odezwała się Cecylia.</p>
			<p class="calibre9">&ndash;	Może miałaś dosyć tego, że prawda o&nbsp;śmierci twojego syna przepadła&nbsp;&ndash; zauważyła Łaba.&nbsp;&ndash; Może uznałaś, że lepiej wszystko wyjawić.</p>
			<p class="calibre9">&ndash;	W&nbsp;takim układzie znalazłabym chyba lepszy sposób, prawda? Nie musiałabym nasyłać dziennikarzy na Salomona.</p>
			<p class="calibre9">Wedle oficjalnej wersji cała rodzina Kantyków wyjechała za granicę. Fakt, że Cecylia wybrała Rosję, właściwie pozbawiał kogokolwiek możliwości zweryfikowania, kto naprawdę wyjechał, a&nbsp;kto został.</p>
			<p class="calibre9">Nie sposób było wykluczyć, że kobieta faktycznie miała dosyć. Ale jej uwaga była celna&nbsp;&ndash; gdyby tak się stało, znalazłaby lepszy sposób.</p>
			<p class="calibre9">&ndash;	Mniejsza z&nbsp;tym, kto zainteresował media&nbsp;&ndash; rzuciła Katarzyna.&nbsp;&ndash; Jest jakaś szansa, że Małgorzata Rosa trafi na nasz trop?</p>
			<p class="calibre9">&ndash;	Co?&nbsp;&ndash; odparła Gaberek.</p>
			<p class="calibre9">&ndash;	Zastanów się. Dziennikarka nas szuka, więc…</p>
			<p class="calibre9">&ndash;	Właściwie szuka Edlinga&nbsp;&ndash; wtrącił Salomon.</p>
			<p class="calibre9">&ndash;	Bez znaczenia. Jest szansa czy nie?</p>
			<p class="calibre9">Grynberg bezradnie wzruszył ramionami, jakby próba znalezienia odpowiedzi na to pytanie była ponad jego siły.</p>
			<p class="calibre9">&ndash;	Ty ją znasz&nbsp;&ndash; rzuciła Łaba, patrząc na Gerarda.&nbsp;&ndash; Na ile jest zdeterminowana?</p>
			<p class="calibre9">&ndash;	Na tyle, że ktokolwiek nas tu umieścił, bacznie śledzi każdy jej krok.</p>
			<p class="calibre9">&ndash;	Świetnie&nbsp;&ndash; bąknęła Anita.&nbsp;&ndash; Czyli zanim ta dziennikarka coś znajdzie, będzie martwa.</p>
			<p class="calibre9">&ndash;	Poradzi sobie&nbsp;&ndash; odparł Edling.&nbsp;&ndash; Tak jak dotychczas sobie radziła.</p>
			<p class="calibre9">Widział, że reszta nie podziela jego optymizmu, żadne z&nbsp;nich nie chciało chwytać się wątłej nitki nadziei. Być może słusznie. Być może należało skupić się tylko na tym, co sami mogli zrobić.</p>
			<p class="calibre9">Łatwo postanowić, trudniej zastosować. Kiedy Gerard wrócił do celi, potrafił myśleć tylko o&nbsp;tym, co w&nbsp;tej chwili robi Gocha. I&nbsp;co było katalizatorem reakcji, która doprowadziła ją do Grynberga.</p>
			<p class="calibre9">To, co zrobił tutaj?</p>
			<p class="calibre9">Z tego założenia wychodził wiele miesięcy temu, kiedy podejmował kontakt z&nbsp;porywaczką, ale nie przypuszczał, że to, co zapoczątkował, mogłoby sięgnąć właśnie Gochy.</p>
			<p class="calibre9">Odsunął od siebie te rozważania. Nie miały sensu, nie teraz. Za moment wszystko stanie się jasne.</p>
			<p class="calibre9">Zerknął na kamerę i&nbsp;przekonał się, że czerwona dioda zamrugała.</p>
			<p class="calibre9">&ndash;	Robi się tłoczno&nbsp;&ndash; zauważył.</p>
			<p class="calibre9">Zanim rozległ się trzask, upłynęła chwila.</p>
			<p class="calibre9">&ndash;	To jeszcze nie wszyscy&nbsp;&ndash; odezwała się kobieta.</p>
			<p class="calibre9">Jej głos nie był zniekształcony, tym razem nie włączyła urządzenia, które miało ukryć jego barwę. Brzmiała inaczej, niż Edling sobie to wyobrażał. Dźwięk przywodził na myśl spokojną panią domu. Dobrą gospodynię.</p>
			<p class="calibre9">Nie dał po sobie poznać, że go zaskoczyła.</p>
			<p class="calibre9">&ndash;	Jak to?&nbsp;&ndash; zapytał.</p>
			<p class="calibre9">&ndash;	Dołączy do was jeszcze jedna osoba, nim to się zacznie.</p>
			<p class="calibre9">Gerard podniósł się z&nbsp;łóżka i&nbsp;zbliżył do obiektywu.</p>
			<p class="calibre9">&ndash;	Cel jest w&nbsp;tej chwili dokładnie tyle, ile osób&nbsp;&ndash; odparł.&nbsp;&ndash; Nikt więcej się nie zmieści.</p>
			<p class="calibre9">&ndash;	Zmieści się.</p>
			<p class="calibre9">&ndash;	Gdzie?</p>
			<p class="calibre9">&ndash;	W&nbsp;pokoju jednego z&nbsp;was.</p>
			<p class="calibre9">Niczego więcej Edling się nie dowiedział. Próbował wyciągnąć coś z&nbsp;kobiety, ale nie szarżował, świadomy, że nie może nadto naciskać. Wyczuwał momenty, w&nbsp;których mógł pozwolić sobie na więcej, i&nbsp;te, kiedy należało szybko się wycofać i&nbsp;zmienić temat.</p>
			<p class="calibre9">&ndash;	Wiedzieli państwo, że Małgorzata Rosa trafiła na trop tej sprawy?&nbsp;&ndash; spytał.</p>
			<p class="calibre9">Znów chwilowe milczenie. Kobieta stała się znacznie mniej komunikatywna i&nbsp;znacznie bardziej uważna.</p>
			<p class="calibre9">Może mężczyzna stał przy niej, kontrolował ją? Nie, w&nbsp;takim scenariuszu z&nbsp;pewnością nie nawiązywałaby z&nbsp;Gerardem kontaktu. Miał wrażenie, że poznał ją na tyle, by móc to stwierdzić bez cienia wątpliwości.</p>
			<p class="calibre9">&ndash;	Nie obawiają się państwo, że odnajdzie to miejsce?</p>
			<p class="calibre9">&ndash;	Nie.</p>
			<p class="calibre9">&ndash;	To daleko idąca pewność siebie&nbsp;&ndash; zauważył.&nbsp;&ndash; Szczególnie kiedy przeciwnikiem jest tak doświadczona dziennikarka.</p>
			<p class="calibre9">&ndash;	Nikt nie znajdzie tego miejsca. Nawet ona.</p>
			<p class="calibre9">Edling miał nadzieję, że to przekonanie jest na wyrost, ostatecznie jednak należało uznać, że ci ludzie w&nbsp;największych detalach zadbali o&nbsp;to, by nie zostać odnalezieni. Co prawda Beaty nikt nie szukał, wszyscy byli przekonani, że nie żyje, ale po jego zniknięciu z&nbsp;Wieży Piastowskiej służby z&nbsp;pewnością dwoiły się i&nbsp;troiły. Wszak chodziło o&nbsp;jednego z&nbsp;nich. A&nbsp;mimo to nikt nigdy tutaj nie dotarł.</p>
			<p class="calibre9">Gerard położył się na łóżku, od dawna nie zwracając już uwagi na to, jak jest niewygodne.</p>
			<p class="calibre9">Myślał o&nbsp;tej jeszcze jednej osobie, która ma się zjawić. Tworzył w&nbsp;głowie listę potencjalnych kandydatów, ale co rusz wykreślał z&nbsp;niej kolejne nazwiska.</p>
			<p class="calibre9">Wszyscy porwani mieli związek z&nbsp;Wodnikiem. Kolejna osoba z&nbsp;pewnością także.</p>
			<p class="calibre9">Poza nimi jednak nikogo tam nie było, nikt więcej nie przeżył. Chyba że w&nbsp;pensjonacie znajdowała się jeszcze jedna osoba, o&nbsp;której obecności nie wiedział? Nie, niemożliwe. Ktoś by zauważył, ktoś by się zorientował.</p>
			<p class="calibre9">Przeszło mu jednak przez myśl, że nigdy nie znaleźli ciała zarządcy, Stefana Walczaka. Wprawdzie Kantyk przyznał się do zabójstwa i&nbsp;usunięcia ciała, ale mógł przecież mijać się z&nbsp;prawdą. Może ten człowiek był jego wspólnikiem? Może on pozbył się narzędzia zbrodni, którego nigdy nie znaleźli? Nie, właściwie Kantyk miał sporo okazji, by wyrzucić młotek do morza. Nikt go przecież nie przeszukał. Nikt nie sądził, by to on miał okazać się sprawcą.</p>
			<p class="calibre9">Jakkolwiek by było, Edling zasypiał z&nbsp;myślą, że rano wszystkiego się dowie.</p>
			<p class="calibre9">Kiedy nazajutrz rozległ się dźwięk odblokowywanego zamka, wyszedł na korytarz, a&nbsp;potem szybkim krokiem ruszył ku centralnemu miejscu Labiryntu. Dotarłszy na Plac, był przekonany, że napotka tam człowieka, którego twarzy nie zna, nigdy bowiem nie widział Stefana Walczaka.</p>
			<p class="calibre9">Zobaczył kogoś zupełnie innego. Kogoś, kogo znał doskonale.</p>
			<h2 class="sigil_not_in_toc">8</h2>
			<p class="miejsce">Nieznana lokalizacja</p>
			<p class="styl">Tylko on mógł od razu rozpoznać ostatnią z&nbsp;osób, która została zamknięta w&nbsp;Labiryncie. Tylko on znał ją na tyle dobrze, by umysł nie musiał wykonywać żadnego wysiłku w&nbsp;kojarzeniu twarzy z&nbsp;imieniem i&nbsp;nazwiskiem.</p>
			<p class="calibre9">Stał przed nim Jonasz Bejtar.</p>
			<p class="calibre9">Zdezorientowany, niepewnie się rozglądał i&nbsp;gotów był uciekać, choć nie miał gdzie. W&nbsp;końcu utkwił wzrok w&nbsp;Edlingu, ignorując wszystkich innych wokół.</p>
			<p class="calibre9">&ndash;	Co tu się dzieje?&nbsp;&ndash; rzucił.</p>
			<p class="calibre9">Machinalnie zerknął w&nbsp;bok i&nbsp;kiedy jego spojrzenie padło na stojącą obok Gerarda kobietę, znów zamarł. W&nbsp;jego oczach pojawił się błysk.</p>
			<p class="calibre9">&ndash;	Beata Drejer…&nbsp;&ndash; odezwał się niepewnym głosem.&nbsp;&ndash; Wiedziałem…</p>
			<p class="calibre9">Edling zrobił krok w&nbsp;jego kierunku, samemu nie rozumiejąc, do czego próbuje go popchnąć jego ciało. Odnosił wrażenie, że steruje nim ktoś inny. Nagle znalazł się przed Bejtarem, a&nbsp;jego ręce same drgnęły.</p>
			<p class="calibre9">Jonasz cofnął się do masywnych drzwi.</p>
			<p class="calibre9">&ndash;	Cokolwiek się panu wydaje…</p>
			<p class="calibre9">&ndash;	Milcz.</p>
			<p class="calibre9">Bejtar potrzebował jeszcze chwili, by odzyskać swój zwyczajowy rezon. Na przestrzeni lat odnajdywał się w&nbsp;wielu trudnych sytuacjach, w&nbsp;końcu musiał odnaleźć się także w&nbsp;tej.</p>
			<p class="calibre9">Uniósł otwarte dłonie, nie odrywając wzroku od Gerarda. Wiedział, że musi się bronić, natychmiast dać przeciwnikowi powód, by nie zaatakował.</p>
			<p class="calibre9">&ndash;	Jeśli będę milczał, niczego się pan nie dowie&nbsp;&ndash; rzucił.</p>
			<p class="calibre9">Edling robił wszystko, by powściągnąć emocje. Nie pamiętał, kiedy ostatnim razem miał z&nbsp;tym tak duży problem.</p>
			<p class="calibre9">&ndash;	Możemy sobie pomóc&nbsp;&ndash; dodał szybko Jonasz.&nbsp;&ndash; I&nbsp;jeśli chwilę się pan nad tym zastanowi, to jestem pewien, że…</p>
			<p class="calibre9">&ndash;	Przecież to Kabalista z&nbsp;Chabrów&nbsp;&ndash; wpadła mu w&nbsp;słowo Anita.</p>
			<p class="calibre9">&ndash;	Ten jasnowidz?&nbsp;&ndash; odezwała się Łaba.</p>
			<p class="calibre9">&ndash;	Na sto procent.</p>
			<p class="calibre9">Obydwie podeszły bliżej, podczas gdy reszta trzymała się na dystans, jakby Bejtar wniósł tutaj ze sobą ładunek wybuchowy i&nbsp;tylko czekał, by go odpalić.</p>
			<p class="calibre9">Ci ludzie nie musieli znać go tak, jak Edling. W&nbsp;zupełności wystarczał im fakt, że wszyscy poza nim mieli związek z&nbsp;wydarzeniami, które rozegrały się w&nbsp;Wodniku dwadzieścia lat wcześniej.</p>
			<p class="calibre9">Jonasz był obcym elementem. A&nbsp;ten zawsze niósł ze sobą zagrożenie.</p>
			<p class="calibre9">Musiał od razu wyczuć niechęć i&nbsp;rezerwę, jakie pojawiły się u&nbsp;reszty, skupiał się jednak na tej osobie, która przejawia ich wobec niego najwięcej.</p>
			<p class="calibre9">&ndash;	Znalazłem się tu wbrew swojej woli&nbsp;&ndash; powiedział do Edlinga.&nbsp;&ndash; Zakładam, że podobnie jak pan, podobnie jak wszyscy państwo. Ostatnie, co pamiętam, to to, że siedziałem na schodach przy plaży w&nbsp;Krynicy Morskiej, ktoś mnie zaatakował od tyłu i&nbsp;ogłuszył. Zresztą stało się to parę godzin po spotkaniu z&nbsp;pańską znajomą. Małgorzatą Rosą.</p>
			<p class="calibre9">Imię i&nbsp;nazwisko Gochy znów było jak niespodziewany cios w&nbsp;splot słoneczny, mimo to Gerard starał się nie dać po sobie poznać zaskoczenia, wciąż patrząc prosto na Bejtara. Kątem oka wychwycił, że Gaberek i&nbsp;Łaba stanęły tuż obok niego.</p>
			<p class="calibre9">&ndash;	Z&nbsp;tą dziennikarką?&nbsp;&ndash; rzuciła Anita.&nbsp;&ndash; Co masz z&nbsp;nią wspólnego?</p>
			<p class="calibre9">&ndash;	Nic. Z&nbsp;pewnością nie więcej niż z&nbsp;panem prokuratorem.</p>
			<p class="calibre9">Edling milczał. Koncentrował się na uspokojeniu bicia serca, próbował odnaleźć w&nbsp;sobie spokój, który pozwoli na chłodno przeanalizować to, co się działo.</p>
			<p class="calibre9">Jonasz Bejtar. Człowiek, który wedle wszelkiego prawdopodobieństwa stał za całą sprawą Laury Nowosielskiej, który próbował go zniszczyć. Był tutaj, zamknięty razem z&nbsp;innymi.</p>
			<p class="calibre9">&ndash;	Znaczy?&nbsp;&ndash; odezwała się Katarzyna.&nbsp;&ndash; Co was łączy?</p>
			<p class="calibre9">&ndash;	Mamy pewne zaszłości, które…</p>
			<p class="calibre9">&ndash;	Streszczaj się, człowieku. Czas nam się kończy.</p>
			<p class="calibre9">Bejtar rozejrzał się niepewnie, a&nbsp;Łaba szybko poinformowała go, jakie zasady obowiązują w&nbsp;Labiryncie. Przez moment sprawiał wrażenie, jakby miał zamiar dopytywać, upewniać się, ostatecznie jednak zrezygnował.</p>
			<p class="calibre9">Patrzył na nią dziwnie, jakby wiedział o&nbsp;niej coś, do czego inni nie mają dostępu.</p>
			<p class="calibre9">&ndash;	Pan prokurator nie wierzy w&nbsp;moje zdolności&nbsp;&ndash; podjął.&nbsp;&ndash; Spotkaliśmy się przy sprawie Laury Nowosielskiej, która…</p>
			<p class="calibre9">&ndash;	Dobra, chuj z&nbsp;wami&nbsp;&ndash; rzuciła Anita.&nbsp;&ndash; Co z&nbsp;tą dziennikarką?</p>
			<p class="calibre9">Jonasz zmrużył lekko oczy, przypatrując się policjantce. Potem wreszcie powiódł wzrokiem po pozostałych.</p>
			<p class="calibre9">&ndash;	Może zacznijmy od tego, kim państwo są.</p>
			<p class="calibre9">Katarzyna rozłożyła ręce.</p>
			<p class="calibre9">&ndash;	Nie zrozumiałeś, że po gongu musimy wracać do cel?</p>
			<p class="calibre9">&ndash;	Zrozumiałem. Ale mam prawo wiedzieć, z&nbsp;kim…</p>
			<p class="calibre9">&ndash;	Anita Gaberek&nbsp;&ndash; rzuciła Łaba, wskazując policjantkę, a&nbsp;potem kolejno inne osoby. Ominęła jedynie Edlinga i&nbsp;Beatę.</p>
			<p class="calibre9">Jonasz najdłużej skupiał się na Cecylii Kantyk, jakby to ona była centrum grawitacyjnym tej konstelacji. Ta zachowywała pełen spokój, lecz nie z&nbsp;rodzaju tych kojarzących się ze stoikami&nbsp;&ndash; raczej z&nbsp;defetystami, którzy pogodzili się już z&nbsp;porażką.</p>
			<p class="calibre9">W końcu Kabalista zamrugał nerwowo, jakby wracał skądś do rzeczywistości.</p>
			<p class="calibre9">&ndash;	Mów&nbsp;&ndash; ponagliła go Katarzyna.</p>
			<p class="calibre9">Znów jej się przyjrzał.</p>
			<p class="calibre9">&ndash;	Sądziłem, że pani nie żyje.</p>
			<p class="calibre9">&ndash;	Co takiego?</p>
			<p class="calibre9">&ndash;	Że kontaktuje się pani ze mną z&nbsp;zaświatów, tymczasem…</p>
			<p class="calibre9">&ndash;	Naprawdę, chuj z&nbsp;tym&nbsp;&ndash; powtórzyła Anita.&nbsp;&ndash; W&nbsp;tej chwili interesuje mnie tylko ta dziennikarka.</p>
			<p class="calibre9">Łaba odpuściła, a&nbsp;on skinął głową i&nbsp;skupił wzrok na Gerardzie, jakby to wyłącznie jemu chciał przekazać wszystkie informacje.</p>
			<p class="calibre9">&ndash;	Gośka pana szukała&nbsp;&ndash; zaczął.&nbsp;&ndash; Od kiedy pan zaginął, nie dawała za wygraną.</p>
			<p class="calibre9">Jonasz zrobił krótką pauzę, wyraźnie czekając na jakiś odzew ze strony Edlinga. Zamiast niego odezwała się Beata.</p>
			<p class="calibre9">&ndash;	I?&nbsp;&ndash; ponagliła go.</p>
			<p class="calibre9">W jej głosie zadrgała osobliwa nuta, której znaczenia Edling nie mógł rozpoznać. Obawiał się jednak, że Bejtar zrobi to bez trudu.</p>
			<p class="calibre9">&ndash;	Oczywiście na początku podejrzewała, że miałem z&nbsp;pańskim zaginięciem coś wspólnego. Nigdy wprawdzie mnie nie rozgrzeszyła, ale w&nbsp;końcu przyjęła chyba, że to niejedyna możliwość, bo opolska prokuratura oczyściła mnie z…</p>
			<p class="calibre9">&ndash;	Do rzeczy.</p>
			<p class="calibre9">&ndash;	Tak, oczywiście&nbsp;&ndash; odparł Bejtar, skupiając teraz wzrok na Beacie.</p>
			<p class="calibre9">Gerard znał to spojrzenie, widywał je wielokrotnie. Ten człowiek nie patrzył tak, jak robili to inni. On grzebał, szukał wytrychów, słabych stron, które będzie mógł wykorzystać, kiedy przyjdzie pora.</p>
			<p class="calibre9">Kabalista podda każdego tutaj zimnemu odczytowi i&nbsp;szybko ustali wszystko, co musi, by móc nimi manipulować. Edling nie miał co do tego wątpliwości, widywał to w&nbsp;każdym miejscu, w&nbsp;którym Jonasz się pojawiał.</p>
			<p class="calibre9">&ndash;	Trafiłem na nią w&nbsp;Krynicy Morskiej&nbsp;&ndash; odezwał się.&nbsp;&ndash; Konkretnie w&nbsp;Piaskach.</p>
			<p class="calibre9">&ndash;	Co takiego?&nbsp;&ndash; wypaliła Anita.</p>
			<p class="calibre9">&ndash;	A&nbsp;jeszcze konkretniej w&nbsp;miejscu, które, jak zakładam, jest państwu doskonale znane. Bo jeśli dobrze kojarzę nazwiska, wszyscy państwo tam byli.</p>
			<p class="calibre9">&ndash;	W&nbsp;Wodniku?!&nbsp;&ndash; rzuciła policjantka.</p>
			<p class="calibre9">&ndash;	Zgadza się. Choć właściwie w&nbsp;tym, co z&nbsp;niego zostało.</p>
			<p class="calibre9">Gerard nie mógł dłużej pozostawać bierny.</p>
			<p class="calibre9">&ndash;	Co pan tam robił?&nbsp;&ndash; zapytał ostro.</p>
			<p class="calibre9">&ndash;	Cóż, Gośka i&nbsp;prokurator Fabisch zadali mi dokładnie to samo pytanie, kiedy się tam na nich natknąłem. A&nbsp;tak naprawdę to ja powinienem je sformułować pod ich adresem. Bo to moja ziemia.</p>
			<p class="calibre9">Kilka osób wymieniło się nerwowymi spojrzeniami, Edling jednak wpatrywał się prosto w&nbsp;oczy Jonasza.</p>
			<p class="calibre9">&ndash;	Ośrodek należał do mnie, kiedy państwo tam się pojawili&nbsp;&ndash; podjął Bejtar.&nbsp;&ndash; Nie było mnie na miejscu, bo w&nbsp;ogóle rzadko tam przebywałem, ale kierował nim w&nbsp;moim imieniu Stefan Walczak.</p>
			<p class="calibre9">W powietrzu unosiło się tyle pytań i&nbsp;wątpliwości, że praktycznie sparaliżowały wszystkich poza Kabalistą.</p>
			<p class="calibre9">&ndash;	Po państwa wizycie Stefan przepadł&nbsp;&ndash; dodał Bejtar.&nbsp;&ndash; I&nbsp;zakładam, że jest tu ktoś, kto może mi wreszcie wyjaśnić, co się z&nbsp;nim stało.</p>
			<p class="calibre9">&ndash;	Nie żyje&nbsp;&ndash; odparł Gerard.</p>
			<p class="calibre9">Twarz Jonasza zmieniła się tylko nieznacznie.</p>
			<p class="calibre9">&ndash;	Po tylu latach akurat to jest dla mnie jasne&nbsp;&ndash; zauważył.&nbsp;&ndash; Ale chciałbym wiedzieć, co konkretnie sprawiło, że…</p>
			<p class="calibre9">&ndash;	Nie mamy na to czasu&nbsp;&ndash; włączył się Grynberg.</p>
			<p class="calibre9">Anita gorączkowo pokiwała głową, potem wymierzyła palcem w&nbsp;Bejtara.</p>
			<p class="calibre9">&ndash;	Mów, co wiesz&nbsp;&ndash; syknęła.</p>
			<p class="calibre9">&ndash;	Na jaki temat?</p>
			<p class="calibre9">&ndash;	Wodnika, twojego udziału w&nbsp;tym wszystkim, tej dziennikarki.</p>
			<p class="calibre9">&ndash;	Ośrodek początkowo należał do mojego ojca, Henryka Bejtara. Dostałem go w&nbsp;spadku…</p>
			<p class="calibre9">&ndash;	Mniejsza z&nbsp;historią&nbsp;&ndash; ucięła Gaberek.&nbsp;&ndash; Czemu teraz tam pojechałeś?</p>
			<p class="calibre9">Jonasz uniósł wzrok i&nbsp;przez moment sprawiał wrażenie, jakby mógł przejrzeć przez betonowe stropy.</p>
			<p class="calibre9">&ndash;	Czułem, że powinienem się zjawić.</p>
			<p class="calibre9">&ndash;	Daruj sobie te pierdy&nbsp;&ndash; odparła policjantka.&nbsp;&ndash; Co tam robiłeś?</p>
			<p class="calibre9">&ndash;	Sprawdzałem swoje włości. Taka wersja pani odpowiada?</p>
			<p class="calibre9">&ndash;	Odpowiada mi prawda.</p>
			<p class="calibre9">&ndash;	Ją już pani odrzuciła&nbsp;&ndash; zauważył.</p>
			<p class="calibre9">Chciała kontynuować, ale Katarzyna położyła jej rękę na ramieniu, sprawiając, że Gaberek spasowała.</p>
			<p class="calibre9">&ndash;	Co z&nbsp;tą Rosą?&nbsp;&ndash; spytała Łaba.&nbsp;&ndash; Jak tam trafiła? Szuka nas?</p>
			<p class="calibre9">&ndash;	Można założyć, że tak. Ale nie wiem, co konkretnie ją tam przywiodło, nie podzieliła się tym ze mną. Chciała jedynie listę osób, które nocowały w&nbsp;Wodniku podczas sztormu stulecia. Stąd skojarzyłem państwa nazwiska.</p>
			<p class="calibre9">&ndash;	Dałeś jej tę listę?</p>
			<p class="calibre9">&ndash;	Tak, moja kuzynka przechowuje całą dokumentację. Ta konkretna trafiła do rąk Małgorzaty Rosy, łącznie z&nbsp;numerami kontaktowymi. Choć, jak przypuszczam, tutaj trafili państwo bez telefonów, podobnie jak i&nbsp;ja.</p>
			<p class="calibre9">Edling gorączkowo starał się to poukładać, ale elementy nie pasowały do siebie, zdawały się pochodzić z&nbsp;różnych zestawów. W&nbsp;dodatku nie wiedział, do jakiego ogólnego obrazu powinny dążyć.</p>
			<p class="calibre9">&ndash;	Słusznie założyłem, że wszyscy państwo tam byli?&nbsp;&ndash; odezwał się Bejtar.</p>
			<p class="calibre9">&ndash;	Tak&nbsp;&ndash; włączyła się Cecylia.&nbsp;&ndash; Sam pan widział listę, prawda?</p>
			<p class="calibre9">&ndash;	Przelotnie. Nie miałem pewności co do…</p>
			<p class="calibre9">&ndash;	Kiedy się pan tam pojawił po naszym wyjeździe?&nbsp;&ndash; ucięła.&nbsp;&ndash; I&nbsp;co pan zrobił?</p>
			<p class="calibre9">Jonasz ciężko nabrał tchu i&nbsp;zmarszczył czoło.</p>
			<p class="calibre9">&ndash;	Cóż, trudno mi powiedzieć…</p>
			<p class="calibre9">&ndash;	To się postaraj&nbsp;&ndash; rzuciła Anita.&nbsp;&ndash; Bo może od tego zależeć zrozumienie, co w&nbsp;ogóle tu, kurwa, robimy.</p>
			<p class="calibre9">Kabalista znów powiódł po nich spojrzeniem.</p>
			<p class="calibre9">&ndash;	Nie wiedzą tego państwo?</p>
			<p class="calibre9">&ndash;	Ja pierdolę…&nbsp;&ndash; jęknęła Gaberek.&nbsp;&ndash; Gdybyśmy wiedzieli, to chyba…</p>
			<p class="calibre9">&ndash;	Szkoda czasu&nbsp;&ndash; włączył się Grynberg.</p>
			<p class="calibre9">&ndash;	To prawda&nbsp;&ndash; przyznał Bejtar.&nbsp;&ndash; Ewidentnie chodzi o&nbsp;coś, co się wówczas wydarzyło. Zakładam, że podczas sztormu. Choć wygląda na to, że po fakcie ja też miałem w&nbsp;tym jakiś udział.</p>
			<p class="calibre9">Skinął lekko głową do Cecylii, jakby chciał podkreślić, że jej pytanie było zasadne.</p>
			<p class="calibre9">&ndash;	Nie pamiętam dokładnie, kiedy się zjawiłem&nbsp;&ndash; podjął.&nbsp;&ndash; Naprawdę rzadko bywałem w&nbsp;Wodniku, Stefan czuwał nad wszystkim i&nbsp;nie musiałem nawet go kontrolować. Trudno mi powiedzieć, ile czasu minęło, odkąd zorientowałem się, że coś jest nie tak. Tygodnie? Zapewne tak, bo było to przecież poza sezonem.</p>
			<p class="calibre9">&ndash;	Co pan zrobił na miejscu?&nbsp;&ndash; dociekała Cecylia.</p>
			<p class="calibre9">Bejtar potarł kark i&nbsp;się skrzywił.</p>
			<p class="calibre9">&ndash;	To było dwadzieścia lat temu. Ale przypuszczam, że zacząłem szukać Stefana, dowiadywać się w&nbsp;Piaskach, kto go ostatnim razem widział i&nbsp;tak dalej.</p>
			<p class="calibre9">&ndash;	Coś pan znalazł?</p>
			<p class="calibre9">&ndash;	Co konkretnie?</p>
			<p class="calibre9">&ndash;	Ślady, poszlaki, jakieś tropy mogące dowodzić, że doszło do przestępstwa.</p>
			<p class="calibre9">&ndash;	A&nbsp;doszło?&nbsp;&ndash; spytał ostrożnie Jonasz.</p>
			<p class="calibre9">Zebrani milczeli, a&nbsp;Edling miał świadomość, że Bejtarowi tyle w&nbsp;zupełności wystarczy za potwierdzenie.</p>
			<p class="calibre9">&ndash;	To dlatego nie ma tutaj wszystkich osób, które znajdowały się na liście?&nbsp;&ndash; dodał.</p>
			<p class="calibre9">Zanim ktokolwiek zdążył mu odpowiedzieć, rozległa się głośna syrena. Edling machinalnie odwrócił głowę ku Beacie, a&nbsp;ona posłała mu roztargnione spojrzenie.</p>
			<p class="calibre9">&ndash;	Szybko&nbsp;&ndash; rzuciła Gaberek.&nbsp;&ndash; Do cel.</p>
			<p class="calibre9">Bejtar rozejrzał się nerwowo, jak dzikie zwierzę, które spodziewa się ataku. W&nbsp;tym samym czasie Anita i&nbsp;Katarzyna ruszyły korytarzem, Grynberg nerwowo drgnął, a&nbsp;pozostała trójka stała jak słup soli.</p>
			<p class="calibre9">&ndash;	Ktoś musi zabrać go do siebie&nbsp;&ndash; odezwała się Drejer.&nbsp;&ndash; Mamy sześć pokojów i&nbsp;siedem osób.</p>
			<p class="calibre9">Nikt nie kwapił się, by zgłosić się na ochotnika, choć każdy miał świadomość, że zostało im raptem kilkadziesiąt sekund na podjęcie decyzji. Nie była trudna, mimo to zdawała się paraliżować wszystkich.</p>
			<p class="calibre9">Nikt nie chciał zostać zamknięty w&nbsp;niewielkim pomieszczeniu z&nbsp;nieznaną osobą. Szczególnie w&nbsp;okolicznościach, w&nbsp;których nawet najczarniejszy scenariusz wydawał się możliwy.</p>
			<p class="calibre9">Edlingowi przemknęło przez głowę, że on i&nbsp;Beata mogą zająć jedną celę, a&nbsp;drugą odstąpić Bejtarowi. Byłoby to najszybsze rozwiązanie, nienastręczające nikomu problemów.</p>
			<p class="calibre9">&ndash;	Chodź&nbsp;&ndash; rzuciła nagle Cecylia.</p>
			<p class="calibre9">Przez moment Gerard był przekonany, że powiedziała to pod adresem Jonasza. Dopiero gdy spojrzał na kobietę, przekonał się, że ta patrzy na Salomona. Rozumowała dokładnie tak jak on.</p>
			<p class="calibre9">Grynberg bez wahania skinął głową, jakby nie musiał się zastanawiać. Oboje pospiesznie ruszyli do celi, którą wcześniej zajmowała Cecylia, jednocześnie wskazując Bejtarowi drogę. Natychmiast skorzystał z&nbsp;okazji.</p>
			<p class="calibre9">Gerard i&nbsp;Drejer jako jedyni zostali na Placu. Zdążyli wymienić się tylko krótkim spojrzeniem, nim popędzili w&nbsp;swoich kierunkach.</p>
			<p class="calibre9">Edling zdążył w&nbsp;ostatniej chwili. Zatrzasnął drzwi i&nbsp;sekundę po tym rozległ się metaliczny dźwięk.</p>
			<p class="calibre9">Oparł się o&nbsp;nie plecami, uspokajając oddech, a&nbsp;potem zsunął się na podłogę. Był tak pogubiony, że nie pamiętał nawet o&nbsp;tym, by zerknąć na diodę w&nbsp;kamerze. Dopiero po chwili dostrzegł, że ta mrugnęła.</p>
			<p class="calibre9">Przesunął dłońmi po karku, po raz pierwszy od dawna nie wiedząc, co powiedzieć kobiecie po drugiej stronie.</p>
			<p class="calibre9">Wszystko się skomplikowało. Każdy starannie budowany element jego planu zaczął się chwiać.</p>
			<p class="calibre9">&ndash;	Musisz na siebie uważać, Gerard&nbsp;&ndash; rozległ się głos.</p>
			<p class="calibre9">Edling spojrzał w&nbsp;obiektyw.</p>
			<p class="calibre9">&ndash;	Jutro zacznie się gehenna.</p>
			<p class="calibre9">Podniósł się i&nbsp;zbliżył do kamery, kiedy jednak znalazł się tuż przy niej, dioda nagle zgasła. Nie zdarzyło się to nigdy wcześniej. Ci ludzie obserwowali ich dwadzieścia cztery godziny na dobę, nigdy nie wyłączali sprzętu.</p>
			<p class="calibre9">Fakt, że kobieta zdecydowała się na to akurat dziś, napełnił Gerarda dodatkowym niepokojem. Dlaczego to zrobiła? Chciała dać mu jeden dzień bez ustawicznej świadomości bycia obserwowanym?</p>
			<p class="calibre9">Długo nie mógł zasnąć, a&nbsp;kiedy wreszcie mu się udało, miał wrażenie, że minęła raptem chwila, nim się zbudził. Zerknął na zegarek i&nbsp;przekonał się, że w&nbsp;istocie przespał pół nocy i&nbsp;zapewne dociągnąłby do rana, gdyby nie to, że z&nbsp;Labiryntu dochodziły niewyraźne dźwięki wiercenia.</p>
			<p class="calibre9">Podniósł się, stanął przy drzwiach i&nbsp;nasłuchiwał. Wszystko jednak zostało tak akustycznie zaizolowane, że trudno było mu stwierdzić, co dzieje się na Placu. Miał wrażenie, że rozlega się dźwięk przybijania czegoś metalowego.</p>
			<p class="calibre9">W końcu odwrócił się i&nbsp;chciał wrócić na pryczę, zobaczył jednak, że dioda znów się świeci. Kiedy spojrzał w&nbsp;kamerę, czerwone światełko zamigotało.</p>
			<p class="calibre9">&ndash;	Co miałaś na myśli?&nbsp;&ndash; rzucił.&nbsp;&ndash; Jaką gehennę?</p>
			<p class="calibre9">&ndash;	Przekonasz się.</p>
			<p class="calibre9">Pobrzmiewał w&nbsp;jej głosie wyraźny żal, ale Edling miał świadomość, że w&nbsp;żaden sposób nie może go wykorzystać. Postanowił pójść inną drogą.</p>
			<p class="calibre9">&ndash;	Dlaczego wyłączyłaś kamerę?</p>
			<p class="calibre9">Milczenie.</p>
			<p class="calibre9">&ndash;	Chciałaś dać mi moment spokoju?</p>
			<p class="calibre9">&ndash;	Tak.</p>
			<p class="calibre9">&ndash;	Z&nbsp;jakiego powodu?</p>
			<p class="calibre9">&ndash;	Od jutra wszyscy będziecie obserwowani nieustannie. I&nbsp;wszędzie.</p>
			<p class="calibre9">Zanim zdążył pociągnąć temat, dioda znów zgasła. Kobieta ewidentnie się z&nbsp;czymś zmagała, ostatecznie jednak zwyciężyło nie to, co byłoby dla Gerarda korzystne.</p>
			<p class="calibre9">Leżał na pryczy, raz po raz sprawdzając, czy dioda się świeci, ale ta pozostała wyłączona. W&nbsp;końcu obrócił się na bok, znów spróbował zasnąć.</p>
			<p class="calibre9">Przypuszczał, że z&nbsp;samego rana otrzyma wszystkie odpowiedzi.</p>
			<p class="calibre9">I tak się stało. Kiedy drzwi się otworzyły, a&nbsp;on przeszedł korytarzami na Plac, dostrzegł, że wprowadzono tam zmiany.</p>
			<p class="calibre9">Pośrodku znajdował się metalowy stół, przyśrubowany do posadzki. Przy nim stało sześć krzeseł, podobnie przytwierdzonych.</p>
			<p class="calibre9">Nad masywnymi drzwiami, tuż pod sufitem, wisiał na niewielkim haku wieniec laurowy. Tuż obok znalazło się coś, co Gerard doskonale znał&nbsp;&ndash; taka sama kamera, która wisiała w&nbsp;jego celi.</p>
			<p class="calibre9">Oprócz niej na Placu były trzy kolejne, umieszczone w&nbsp;rogach pomieszczenia. We wszystkich świeciły się czerwone diody.</p>
			<p class="calibre9">Na stole zaś znajdowało się siedem niewielkich kartek, złożonych na pół. Gerard podszedł po swoją jako ostatni. Rozłożył ją, a&nbsp;potem przesunął wzrokiem po krótkim tekście.</p>
			<p class="calibre9">„Wczoraj postąpiliście niezgodnie z&nbsp;regulaminem”.</p>
			<p class="calibre9">Edling obrócił się i&nbsp;zerknął w&nbsp;jeden z&nbsp;obiektywów. Wiedział, co oznaczała ich obecność. Tak samo jak wiedział, co oznacza wieniec laurowy.</p>
			<p class="calibre9">Na powrót skupił się na tekście. Świadomość tego, co przeczyta, nijak nie zmniejszała jego obaw.</p>
			<p class="calibre9">„Dziś po usłyszeniu gongu wszyscy musicie rozejść się do swoich pokojów, jak zawsze.</p>
			<p class="calibre9">W każdym może przebywać tylko jedna osoba.</p>
			<p class="calibre9">Ta, która zostanie w&nbsp;Labiryncie, zginie.</p>
			<p class="calibre9">Wybierzcie mądrze”.</p>
			

</section>
</div>


<div class="redakcyjna" id="calibre_link-7">
<section type="chapter" role="doc-chapter" class="calibre"><figure class="img"><img alt="" role="presentation" src="images/000000.jpg" class="calibre7" /></figure>
 <h1 id="calibre_link-16" class="calibre8">Rozdział piąty</h1>
			<h2 class="sigil_not_in_toc">1</h2>
			<p class="miejsce">Mamonowo, Rosja</p>
			<p class="styl">Świat wydawał się całkowicie nieruchomy, kiedy Gocha obchodziła biurko, na którym stał laptop Cecylii Kantyk. Po drugiej stronie siedział Fabisch ze wzrokiem wlepionym prosto w&nbsp;monitor, jakby zobaczył na nim coś, co zmieniło całe jego postrzeganie świata.</p>
			<p class="calibre9">&ndash;	To…&nbsp;&ndash; zaczął.&nbsp;&ndash; To było otwarte, kiedy…</p>
			<p class="calibre9">Rosa spojrzała na ekran i&nbsp;zamarła.</p>
			<p class="calibre9">Pierwszym, co zobaczyła, było duże logo, przywodzące na myśl te, które już niegdyś widziała. Potem skupiła się na adresie strony. Jedno i&nbsp;drugie było tożsame, składało się z&nbsp;tych samych członów.</p>
			<p class="calibre9">„Labirynt krwi”.</p>
			<p class="calibre9">Poniżej znajdowały się cztery okienka, każde z&nbsp;nich ukazywało to samo betonowe pomieszczenie widziane z&nbsp;góry, lecz z&nbsp;innych kątów. Pośrodku znajdował się metalowy stół, przy nim sześć krzeseł.</p>
			<p class="calibre9">Niżej można było dostrzec korytarze, zapewne odchodzące od tego centralnego miejsca.</p>
			<p class="calibre9">Jeszcze dalej transmisję z&nbsp;sześciu niewielkich cel.</p>
			<p class="calibre9">Na widok jednej z&nbsp;nich pod Gochą ugięły się kolana. Chwyciła za biurko, starając się opanować drżenie całego ciała, a&nbsp;potem czym prędzej zbliżyła się do monitora.</p>
			<p class="calibre9">&ndash;	Gero…</p>
			<p class="calibre9">Nie była pewna, czy wypowiedziała to na głos.</p>
			<p class="calibre9">Jej ręka machinalnie drgnęła w&nbsp;stronę laptopa, jakby dzięki temu, że dotknie ekranu, uda jej się nawiązać kontakt z&nbsp;Edlingiem. Zamrugała nerwowo, kątem oka dostrzegając ruch w&nbsp;sąsiednim okienku.</p>
			<p class="calibre9">Nie zdążyła jeszcze podnieść się po zobaczeniu Gerarda, kiedy dostrzegła, kto widnieje na drugiej transmisji.</p>
			<p class="calibre9">&ndash;	Jezu…&nbsp;&ndash; jęknęła.&nbsp;&ndash; Przecież to…</p>
			<p class="calibre9">Liczyła, że Kacper dokończy, on siedział jednak kompletnie skołowany, a&nbsp;słowa uciekały od niego szybciej niż od Gośki.</p>
			<p class="calibre9">&ndash;	Beata Drejer&nbsp;&ndash; dodała w&nbsp;końcu.</p>
			<p class="calibre9">Prokuratorka siedziała na pryczy, opierała się o&nbsp;kolana i&nbsp;wpatrywała w&nbsp;ścianę, która znajdowała się niecały metr od niej.</p>
			<p class="calibre9">&ndash;	Kacper, kurwa mać…</p>
			<p class="calibre9">&ndash;	Widzę. Ale…</p>
			<p class="calibre9">Żadne nie było w&nbsp;stanie wydusić z&nbsp;siebie nic więcej. Rosa natychmiast skupiła się z&nbsp;powrotem na przekazie z&nbsp;celi Gerarda.</p>
			<p class="calibre9">Boże, wreszcie na niego trafiła. Wreszcie mogła go zobaczyć. Miała dowód na to, że żyje, że nic mu nie jest, że…</p>
			<p class="calibre9">Myśli się urywały, serce biło nierówno, a&nbsp;gardło się zaciskało. Gośka była tak roztrzęsiona, że nie wyobrażała sobie, jak miałaby kiedykolwiek wrócić do normy. Tylko niejasno rozumiała, że przez ten cały czas Gero był gdzieś przetrzymywany. Beata Drejer najwyraźniej także.</p>
			<p class="calibre9">Obecność pozostałych wydawała się jakąś aberracją, całkowitą niemożliwością. Gocha od razu rozpoznała Jonasza Bejtara, który przecież nie miał prawa trafić do tego samego miejsca, nie miał prawa być w&nbsp;nim przetrzymywany obok Gerarda.</p>
			<p class="calibre9">Do tego Salomon Grynberg w&nbsp;kolejnej celi.</p>
			<p class="calibre9">Cztery osoby związane z&nbsp;Wodnikiem. Kazało to sądzić, że pozostałe trzy także mają z&nbsp;nim jakiś związek.</p>
			<p class="calibre9">Musiała działać. Musiała natychmiast wykonać jakiś ruch.</p>
			<p class="calibre9">&ndash;	Sprawdź, czy nie ma w&nbsp;sieci zdjęć Anity Gaberek, Katarzyny Łaby i&nbsp;Cecylii Kantyk&nbsp;&ndash; rzuciła gorączkowo do Fabischa.</p>
			<p class="calibre9">&ndash;	Co?</p>
			<p class="calibre9">Spojrzał na nią i&nbsp;otrząsnął się z&nbsp;początkowego szoku na tyle, by zabrać się do roboty. Podczas gdy on znalazł w&nbsp;mediach społecznościowych profile dwóch pierwszych kobiet, ona wpatrywała się nieruchomym wzrokiem w&nbsp;Gerarda. Po chwili Fabisch oznajmił, że na temat Cecylii niczego znaleźć nie może.</p>
			<p class="calibre9">Nie szkodzi. I&nbsp;bez tego stało się oczywiste, że w&nbsp;Labiryncie znajdowały się osoby związane z&nbsp;Wodnikiem.</p>
			<p class="calibre9">O ile obecność gości z&nbsp;2006 roku wydawała się logiczna, o&nbsp;tyle Bejtar zdecydowanie tam nie pasował. Chyba że zrobił coś, co miało związek z&nbsp;tamtymi wydarzeniami.</p>
			<p class="calibre9">Nie było nawet chwili, by się nad tym zastanowić. Kacper wrócił na stronę „Labiryntu krwi” i&nbsp;przesunął w&nbsp;dół, dostrzegając, że niżej znajduje się coś jeszcze. Ich oczom ukazał się krótki komunikat. Białe litery na czarnym tle, nic więcej.</p>
			<p class="calibre9">&ndash;	Dziś w&nbsp;Labiryncie jest siedem osób&nbsp;&ndash; odczytał Fabisch.&nbsp;&ndash; Jutro zostanie ich sześć. Ta, która nie zdąży wejść do celi, zginie. W&nbsp;każdej może znaleźć się tylko jedna osoba. Jeśli znajdą się dwie, obydwie stracą życie.</p>
			<p class="calibre9">Gocha wyprostowała się i&nbsp;przez moment patrzyła z&nbsp;góry na laptopa.</p>
			<p class="calibre9">&ndash;	Co to jest, do kurwy nędzy…&nbsp;&ndash; rzuciła.</p>
			<p class="calibre9">Kacper przesunął jeszcze niżej, ale nic więcej na stronie nie było.</p>
			<p class="calibre9">&ndash;	Jakiś makabryczny Big Brother?&nbsp;&ndash; dodała Gośka.</p>
			<p class="calibre9">&ndash;	Na to… na to wygląda.</p>
			<p class="calibre9">Rosa nerwowo odgarnęła włosy z&nbsp;twarzy.</p>
			<p class="calibre9">&ndash;	Dzwoń do prokuratury&nbsp;&ndash; poleciła.&nbsp;&ndash; Albo do KGP… gdziekolwiek, skąd mogą namierzyć tę transmisję.</p>
			<p class="calibre9">Wyciągnął telefon, ale zawahał się przed wybraniem numeru.</p>
			<p class="calibre9">&ndash;	Myślisz, że to coś da?</p>
			<p class="calibre9">&ndash;	Musi&nbsp;&ndash; odparła.</p>
			<p class="calibre9">Nie miała takiej pewności, właściwie brakowało jej nawet nadziei. Jeśli ci ludzie przygotowali się do tego, co właśnie rozpoczynali, z&nbsp;pewnością zadbali o&nbsp;dobre ukrycie ruchu w&nbsp;internecie.</p>
			<p class="calibre9">Szybko stało się jasne, że tak jest. Już około ósmej technicy z&nbsp;Opola potwierdzili, że nie sposób namierzyć, gdzie znajdują się kamery. Transmisja szła przez kilka serwerów, sama strona znajdowała się na nigeryjskim, a&nbsp;ludzie, którzy to zorganizowali, mieli korzystać z&nbsp;VPN-nów rozsianych po kilkunastu krajach.</p>
			<p class="calibre9">Telefon Gośki rozdzwonił się na dobre kilkanaście minut później. Nie rejestrowała już, od kogo przychodzą esemesy, nie odbierała kolejnych połączeń. Stało się jednak jasne, że wieść się rozeszła.</p>
			<p class="calibre9">Na stronie „Labiryntu krwi” nie było licznika odwiedzin, Rosa spodziewała się jednak, że jeśli jeszcze nie pobito rekordu w&nbsp;tempie przybywania oglądających, niebawem się to stanie. Ludzie dostali to, czego łaknęli&nbsp;&ndash; ultymatywny patostream.</p>
			<p class="calibre9">Kiedy komórka zawibrowała po raz enty, Gośka znów miała zamiar to zignorować. Zerknęła jednak na ekran i&nbsp;zobaczyła jedyne połączenie, które musiała przyjąć.</p>
			<p class="calibre9">Szybko przesunęła palcem po wyświetlaczu i&nbsp;oddaliła się kawałek.</p>
			<p class="calibre9">&ndash;	Widziałaś?&nbsp;&ndash; rzucił roztrzęsiony Emil.</p>
			<p class="calibre9">Co miała odpowiedzieć? Jak wiele mu wyjaśnić? Właściwie nic, co zrelacjonuje, nie będzie miało najmniejszego znaczenia.</p>
			<p class="calibre9">&ndash;	Tak&nbsp;&ndash; odparła po prostu.</p>
			<p class="calibre9">&ndash;	Rozmawiałaś ze służbami? Wiedzą coś?</p>
			<p class="calibre9">&ndash;	Jestem z&nbsp;nimi w&nbsp;kontakcie, ale…</p>
			<p class="calibre9">&ndash;	Gdzie on może być?&nbsp;&ndash; uciął nerwowo Emil.&nbsp;&ndash; To przecież kawał wybetonowanej konstrukcji, na pewno z&nbsp;dala od ludzi, bo nikt nie chciałby ryzykować. Trzeba sprawdzić wszystkie tego typu miejsca, a&nbsp;potem…</p>
			<p class="calibre9">&ndash;	Śledczy robią, co tylko mogą&nbsp;&ndash; zapewniła go.&nbsp;&ndash; Widzą to samo co my.</p>
			<p class="calibre9">Przypuszczała, że w&nbsp;opolskiej prokuraturze po początkowym szoku nastąpiła powszechna mobilizacja. Każdy, kto zobaczył Beatę Drejer i&nbsp;Gerarda Edlinga, wiedział, że aż do momentu ich odnalezienia nie będzie zajmować się niczym innym.</p>
			<p class="calibre9">Dowodem tego była nieustannie dzwoniąca komórka Fabischa. W&nbsp;przeciwieństwie do Rosy on jednak odbierał każde połączenie, rozmawiał z&nbsp;przełożonymi, udzielał informacji i&nbsp;przekazywał wszystko to, co w&nbsp;tej chwili Gocha zatrzymała dla siebie w&nbsp;rozmowie z&nbsp;Emilem.</p>
			<p class="calibre9">&ndash;	Ale co tam robi Bejtar?&nbsp;&ndash; spytał Emil.</p>
			<p class="calibre9">&ndash;	Nie wiem. Nie mam pojęcia.</p>
			<p class="calibre9">&ndash;	I&nbsp;co to za ludzie, którzy…</p>
			<p class="calibre9">&ndash;	Wszystkiego się dowiemy.</p>
			<p class="calibre9">Emil na moment zamilkł, a&nbsp;ona zrozumiała, co wprawiło go w&nbsp;konsternację. Zbyt spokojny ton głosu rozmówczyni. Zbyt duże opanowanie z&nbsp;jej strony.</p>
			<p class="calibre9">&ndash;	Co wiesz?&nbsp;&ndash; rzucił.</p>
			<p class="calibre9">Naprawdę był synem swojego ojca. Nie mając wyjścia, Gośka szybko zreferowała mu to, co się wydarzyło. Nie miała powodu go okłamywać, nie kiedy zrozumiał, że coś jest na rzeczy. Po tym, jak skończyła, przez moment milczał.</p>
			<p class="calibre9">&ndash;	Ile czasu minęło, od kiedy Cecylia znikła?&nbsp;&ndash; odezwał się.</p>
			<p class="calibre9">&ndash;	Niewiele. Ten znajomy rybaka, Dimitrij Aristow, jakiś czas temu przeszedł się po sąsiadach i&nbsp;popytał. Widzieli ją wczoraj wieczorem.</p>
			<p class="calibre9">&ndash;	A&nbsp;Bejtar?</p>
			<p class="calibre9">&ndash;	Jego z&nbsp;kolei widzieliśmy my. Tuż przed opuszczeniem Polski.</p>
			<p class="calibre9">&ndash;	W&nbsp;takim razie…</p>
			<p class="calibre9">&ndash;	Labirynt musi znajdować się gdzieś niedaleko nas&nbsp;&ndash; dokończyła za niego Gocha.&nbsp;&ndash; Tak, wiem. Pytanie gdzie.</p>
			<p class="calibre9">Nie zdążyła na dobre się nad tym zastanowić, z&nbsp;laptopa bowiem doszedł cichy dźwięk gongu. Zaraz potem na transmisjach dało się dostrzec otwierane drzwi.</p>
			<p class="calibre9">W rogu każdego z&nbsp;okienek pojawił się zegar odliczający czas.</p>
			<p class="calibre9">Więźniowie mieli godzinę, by podjąć decyzję, kto z&nbsp;nich zginie.</p>
			<h2 class="sigil_not_in_toc">2</h2>
			<p class="miejsce">Labirynt, nieznana lokalizacja</p>
			<p class="styl">Wszyscy przez moment patrzyli na siebie w&nbsp;milczeniu. Nikt się nie odzywał, jakby wychodzili z&nbsp;założenia, że ten, kto zrobi to jako pierwszy, sprowadzi na siebie nieprzychylność innych. I&nbsp;że tyle wystarczy, by przekreślono jego przyszłość.</p>
			<p class="calibre9">Jako pierwsza wyłamała się Beata. Lekko uniosła otwarte dłonie, jakby sądziła, że tym gestem będzie w&nbsp;stanie uspokoić resztę.</p>
			<p class="calibre9">&ndash;	Wszyscy zostaniemy na Placu&nbsp;&ndash; zaproponowała.&nbsp;&ndash; Wtedy nikomu nic się nie stanie.</p>
			<p class="calibre9">&ndash;	Zwariowałaś?&nbsp;&ndash; rzuciła Gaberek.&nbsp;&ndash; Zabiją nas jedno po drugim.</p>
			<p class="calibre9">&ndash;	I&nbsp;skończą to chore przedstawienie, zanim się zacznie? Nie sądzę.</p>
			<p class="calibre9">Katarzyna Łaba głośno prychnęła.</p>
			<p class="calibre9">&ndash;	To, co sądzisz lub nie, mało mnie interesuje&nbsp;&ndash; odparła, potrząsając kartką.&nbsp;&ndash; Tu jest jasno napisane, że kto zostanie na Placu, straci życie.</p>
			<p class="calibre9">&ndash;	Nie jeśli zostaniemy wszyscy.</p>
			<p class="calibre9">Edling powiódł wzrokiem po zebranych, nie dostrzegając u&nbsp;nikogo gotowości do podjęcia takiego ryzyka. Nie dziwił się. Sam nie byłby gotów położyć na szali swojego życia, jako podstawę przyjmując jedynie niepewne założenie.</p>
			<p class="calibre9">&ndash;	Nie przepuściliby nam tego&nbsp;&ndash; zabrał głos Grynberg.&nbsp;&ndash; Widzicie przecież sami, że to chorzy ludzie. Zdolni do wszystkiego.</p>
			<p class="calibre9">Anita pokiwała głową, po czym wymierzyła palcem w&nbsp;Drejer.</p>
			<p class="calibre9">&ndash;	Sama mówiłaś, że kogoś już zajebali.</p>
			<p class="calibre9">&ndash;	Owszem, ale…</p>
			<p class="calibre9">&ndash;	Tak było?&nbsp;&ndash; włączyła się Cecylia.</p>
			<p class="calibre9">Beata niechętnie opowiedziała historię, którą Gerard już znał. Zrobiła to w&nbsp;dużym skrócie, nikomu bowiem niepotrzebne były szczegóły.</p>
			<p class="calibre9">&ndash;	Niech mnie chuj…&nbsp;&ndash; syknął Grynberg, a&nbsp;potem złapał się za głowę i&nbsp;odszedł w&nbsp;kierunku jednej ze ścian.</p>
			<p class="calibre9">Anita i&nbsp;Katarzyna pogrążyły się w&nbsp;cichej rozmowie, Cecylia stała w&nbsp;bezruchu, a&nbsp;Beata i&nbsp;Bejtar patrzyli na Edlinga. On zaś starał się naprędce wymyślić jakiś logiczny wytrych, który można by zastosować. Sposób, by uniknąć skazywania na śmierć któregoś z&nbsp;nich. Choćby furtkę.</p>
			<p class="calibre9">Żadnych jednak nie dostrzegał.</p>
			<p class="calibre9">&ndash;	Sprawa jest prosta&nbsp;&ndash; odezwał się w&nbsp;końcu Salomon.&nbsp;&ndash; Jedno z&nbsp;nas musi oddać życie, żeby reszta przeżyła.</p>
			<p class="calibre9">&ndash;	Świetnie&nbsp;&ndash; odparła Gaberek.&nbsp;&ndash; Zgłaszasz się na ochotnika?</p>
			<p class="calibre9">&ndash;	Nie twierdzę, że to łatwe, tylko że matematycznie rzecz biorąc…</p>
			<p class="calibre9">&ndash;	Nie zrobią tego&nbsp;&ndash; wpadła mu w&nbsp;słowo Beata.&nbsp;&ndash; Jeśli sprytnie to rozwiążemy, nikomu nie stanie się krzywda.</p>
			<p class="calibre9">&ndash;	Gówno prawda&nbsp;&ndash; skwitowała Łaba.&nbsp;&ndash; Ci ludzie nie mają skrupułów.</p>
			<p class="calibre9">&ndash;	Skąd wiesz?</p>
			<p class="calibre9">&ndash;	Stąd, że od lat cię tu trzymają. A&nbsp;temu twojemu gościowi pozwolili zdechnąć z&nbsp;odwodnienia.</p>
			<p class="calibre9">&ndash;	To co innego.</p>
			<p class="calibre9">&ndash;	Tak?</p>
			<p class="calibre9">&ndash;	Naturalnie, że tak&nbsp;&ndash; włączył się Edling.</p>
			<p class="calibre9">Skupili na nim wzrok, a&nbsp;on poczuł się tak, jak niegdyś w&nbsp;Wodniku. Zebrani patrzyli na niego w&nbsp;identyczny sposób. Jakby to on mógł zobaczyć więcej. Jakby to on miał odpowiedzi.</p>
			<p class="calibre9">&ndash;	Czym innym jest niedostarczanie picia czy jedzenia, czym innym zamordowanie człowieka&nbsp;&ndash; odezwał się.&nbsp;&ndash; Ci ludzie mogą być gotowi na bierność, ale nie na…</p>
			<p class="calibre9">&ndash;	Skąd możesz to wiedzieć?&nbsp;&ndash; ucięła Anita.</p>
			<p class="calibre9">&ndash;	To logiczna konkluzja, oparta na wszystkim, co…</p>
			<p class="calibre9">&ndash;	Niewystarczająco logiczna.</p>
			<p class="calibre9">&ndash;	Doprawdy?&nbsp;&ndash; spytał, patrząc na Gaberek.&nbsp;&ndash; Do tej pory nikogo nie zabili, choć mieli mnóstwo okazji. Wystarczyło nocą otworzyć któreś z&nbsp;naszych drzwi, wejść do środka i&nbsp;odebrać ofierze życie.</p>
			<p class="calibre9">Gerard zatoczył ręką krąg, wskazując kamery w&nbsp;rogach Placu.</p>
			<p class="calibre9">&ndash;	Poza tym to wszystko gra&nbsp;&ndash; dodał.</p>
			<p class="calibre9">&ndash;	No właśnie&nbsp;&ndash; potwierdziła Anita.&nbsp;&ndash; Nie widziałeś, kurwa, <em class="calibre4">Squid Game</em>?</p>
			<p class="calibre9">&ndash;	Obawiam się, że nie.</p>
			<p class="calibre9">&ndash;	To wiele tłumaczy.</p>
			<p class="calibre9">Edling zbliżył się, nie odrywając od niej wzroku. Uniósł rękę, Gaberek zaś nerwowo drgnęła, jakby w&nbsp;ostatniej chwili powstrzymała się przed odejściem w&nbsp;tył.</p>
			<p class="calibre9">&ndash;	Zapewniam, że więcej pani wytłumaczy to&nbsp;&ndash; oznajmił, podając jej jedną z&nbsp;kartek.</p>
			<p class="calibre9">&ndash;	Już czytałam.</p>
			<p class="calibre9">&ndash;	Z&nbsp;niedostatecznym zrozumieniem, jak mniemam.</p>
			<p class="calibre9">&ndash;	Co?</p>
			<p class="calibre9">W poszukiwaniu wsparcia zerknęła na Katarzynę, ta jednak zamiast wspomóc towarzyszkę, jeszcze raz przesunęła wzrokiem po swojej kartce. Podobnie postąpiła reszta.</p>
			<p class="calibre9">„Dziś po usłyszeniu gongu wszyscy musicie rozejść się do swoich pokojów, jak zawsze.</p>
			<p class="calibre9">W każdym może przebywać tylko jedna osoba.</p>
			<p class="calibre9">Ta, która zostanie w&nbsp;Labiryncie, zginie.</p>
			<p class="calibre9">Wybierzcie mądrze”.</p>
			<p class="calibre9">&ndash;	Proszę przeczytać&nbsp;&ndash; zasugerował Anicie Edling.</p>
			<p class="calibre9">Zrobiła to, ale wyraźnie nie wiedziała, co miałaby przegapić. Poniekąd się nie dziwił, zapoznawali się z&nbsp;tym tekstem w&nbsp;dużych emocjach, nie do końca rozpoznając tkwiący w&nbsp;nim sens.</p>
			<p class="calibre9">&ndash;	Prokurator Edling ma rację&nbsp;&ndash; rozległ się głos Bejtara.</p>
			<p class="calibre9">Kilka osób na niego spojrzało.</p>
			<p class="calibre9">&ndash;	W&nbsp;czym konkretnie?&nbsp;&ndash; spytał Grynberg.</p>
			<p class="calibre9">&ndash;	Nasi porywacze napisali wprost, że w&nbsp;każdym pokoju może przebywać jedna osoba. I&nbsp;że ta, która zostanie w&nbsp;Labiryncie, zginie.</p>
			<p class="calibre9">&ndash;	No i?&nbsp;&ndash; rzuciła Gaberek.&nbsp;&ndash; Przecież cały czas właśnie o&nbsp;tym…</p>
			<p class="calibre9">&ndash;	Nie wspomnieli, że dwie osoby w&nbsp;pokoju zginą. Nie jest to wyrażone wprost.</p>
			<p class="calibre9">&ndash;	Ale dorozumiane.</p>
			<p class="calibre9">Wszyscy zebrani wiedli wzrokiem dookoła, jakby szukali osoby, która przyjmie ich rozbiegane myśli, pomoże im się ułożyć, dostarczy jednoznacznych odpowiedzi.</p>
			<p class="calibre9">&ndash;	Jest mowa jedynie o&nbsp;tym, że zginie osoba, która zostanie na Placu&nbsp;&ndash; powtórzył Jonasz.&nbsp;&ndash; Nic ponadto.</p>
			<p class="calibre9">&ndash;	I&nbsp;to ci wystarcza?&nbsp;&ndash; odparowała Anita.</p>
			<p class="calibre9">&ndash;	Cóż…</p>
			<p class="calibre9">&ndash;	Jeśli tak, to znajdź drugą tak debilną osobę i&nbsp;zamykajcie się razem. Powodzenia. Ja zostaję sama w&nbsp;swoim pokoju.</p>
			<p class="calibre9">Zanim ktokolwiek mógł zaoponować, Gaberek ruszyła korytarzem.</p>
			<p class="calibre9">&ndash;	Moment&nbsp;&ndash; rzuciła za nią Cecylia.&nbsp;&ndash; Zostańmy wszyscy tutaj, dopóki…</p>
			<p class="calibre9">Nie było sensu kończyć, Anita znikła im z&nbsp;pola widzenia. Zaraz potem rozległ się dźwięk zamykanych drzwi, mimo to Edling nadal zawieszał wzrok w&nbsp;miejscu, gdzie przed momentem widział jej oddalające się plecy.</p>
			<p class="calibre9">Sytuacja była skomplikowana, ale stanie się jeszcze bardziej. Gaberek właśnie pokazała reszcie, że w&nbsp;tę grę można grać na własnych zasadach.</p>
			<p class="calibre9">&ndash;	Cóż…&nbsp;&ndash; odezwała się Cecylia.&nbsp;&ndash; Zostało nam pięć pokojów. Chyba że zamierzamy siłą wyciągać Anitę, drzwi nie są zaryglowane.</p>
			<p class="calibre9">Nikt nie był gotów podjąć tego wątku, toteż umarł śmiercią naturalną. Gerard skontrolował czas.</p>
			<p class="calibre9">&ndash;	Cokolwiek postanowimy, należałoby się pospieszyć.</p>
			<p class="calibre9">&ndash;	W&nbsp;takim razie głosujmy&nbsp;&ndash; zaproponował Jonasz.</p>
			<p class="calibre9">Edling zerknął na niego z&nbsp;pewnym niedowierzaniem, była to bowiem ostatnia osoba, którą podejrzewałby o&nbsp;chęć demokratycznego decydowania o&nbsp;czymkolwiek.</p>
			<p class="calibre9">&ndash;	Kto podziela zdanie prokuratora?&nbsp;&ndash; dorzucił Bejtar.</p>
			<p class="calibre9">Uniósł rękę jako pierwszy, Beata szybko do niego dołączyła. Zaraz po nich to samo zrobili Cecylia i&nbsp;Grynberg. Jedynie Katarzyna Łaba trwała w&nbsp;bezruchu.</p>
			<p class="calibre9">&ndash;	Jeśli jesteście pewni, to róbcie, co chcecie&nbsp;&ndash; oznajmiła.&nbsp;&ndash; Ja wracam do swojej celi.</p>
			<p class="calibre9">&ndash;	Moment&nbsp;&ndash; odezwał się Salomon.&nbsp;&ndash; Bez samowolki.</p>
			<p class="calibre9">&ndash;	Przed chwilą wszyscy pozwoliliśmy na nią Anicie.</p>
			<p class="calibre9">&ndash;	I&nbsp;może to był błąd, który będzie nas potem sporo kosztował.</p>
			<p class="calibre9">Gerard musiał się z&nbsp;nim zgodzić. Cokolwiek ich czekało, powinni działać razem, przynajmniej dopóty, dopóki było to możliwe. Jedna osoba wyłamująca się już na samym początku mogła doprowadzić tylko do większych problemów.</p>
			<p class="calibre9">&ndash;	Wracam&nbsp;&ndash; oświadczyła Łaba.&nbsp;&ndash; Wy decydujcie między sobą.</p>
			<p class="calibre9">Grynberg starał się ją zatrzymać, ale odepchnęła jego rękę i&nbsp;skierowała się w&nbsp;głąb kolejnego z&nbsp;korytarzy.</p>
			<p class="calibre9">&ndash;	Tak po prostu jej na to pozwolimy?&nbsp;&ndash; rzucił.</p>
			<p class="calibre9">&ndash;	A&nbsp;jak chciałbyś ją powstrzymać?&nbsp;&ndash; spytała Cecylia.&nbsp;&ndash; Siłą?</p>
			<p class="calibre9">&ndash;	Jeśli będzie trzeba.</p>
			<p class="calibre9">Kobieta pokręciła głową, jakby była to ostatnia rzecz, na którą potrafiłaby się zgodzić.</p>
			<p class="calibre9">&ndash;	Prokurator Edling ma rację&nbsp;&ndash; powtórzyła.&nbsp;&ndash; To wszystko sprawdzian psychologiczny. Nikt tu nie będzie ginął. Przynajmniej nie teraz i&nbsp;nie w&nbsp;taki sposób.</p>
			<p class="calibre9">Myśl, że niegdysiejszy towarzysz Beaty właściwie nie został zamordowany, ale pozbawiony wody, w&nbsp;pewien sposób dawała nadzieję. Gerard nie był jednak równie przekonany jak Cecylia.</p>
			<p class="calibre9">Owszem, to on postawił hipotezę&nbsp;&ndash; ale wciąż była hipotezą. Tymczasem kobieta mówiła tak, jakby czerpała skądś pewność.</p>
			<p class="calibre9">&ndash;	Tak czy inaczej mamy cztery pokoje i&nbsp;pięcioro ludzi&nbsp;&ndash; zauważyła.&nbsp;&ndash; Jeśli jesteśmy zgodni co do tego, że nikogo nie zostawiamy na Placu, trzeba wybrać, kto dołączy do którejś z&nbsp;cel.</p>
			<p class="calibre9">&ndash;	A&nbsp;jesteśmy zgodni?&nbsp;&ndash; spytał Grynberg.</p>
			<p class="calibre9">Rzucił krótkie spojrzenie Jonaszowi. Nietrudno było rozszyfrować, co kołacze się w&nbsp;głowie gdańskiego prokuratora&nbsp;&ndash; to Bejtar pojawił się tutaj jako ostatni. To on był tym, który zaburzył układ. Jeśli ktoś miał zostać na Placu i&nbsp;sprawić, że inni nie narażą się na niebezpieczeństwo, to właśnie on.</p>
			<p class="calibre9">Kabalista przez moment patrzył mu prosto w&nbsp;oczy, po czym przeniósł wzrok na Cecylię.</p>
			<p class="calibre9">&ndash;	Rozumiem, że rozważają państwo alternatywny scenariusz&nbsp;&ndash; odezwał się.</p>
			<p class="calibre9">Nikt się nie odezwał.</p>
			<p class="calibre9">&ndash;	Pozostawienie mnie tutaj oznacza moją pewną śmierć. Organizatorzy wyrazili to expressis verbis. I&nbsp;fakt faktem, zapewne własnoręcznie nie odbiorą mi życia, ale potraktują mnie tak, jak zrobili to z&nbsp;wcześniejszą ofiarą.</p>
			<p class="calibre9">Bejtar wiódł wzrokiem po zebranych, najwięcej uwagi poświęcał jednak Cecylii. To ją musiał zidentyfikować jako najjaśniejszy punkt tej konstelacji, ku któremu musiał zmierzać, jeśli chciał trafić na bezpieczny ląd.</p>
			<p class="calibre9">&ndash;	Jeżeli wszyscy państwo są co do tego zgodni, w&nbsp;sposób oczywisty nie będę miał wyjścia. Nie będę też próbował walczyć, mają państwo przewagę liczebną.</p>
			<p class="calibre9">Nadal nie spotkał się z&nbsp;żadną odpowiedzią.</p>
			<p class="calibre9">&ndash;	Jeśli nie pozostawią mi państwo innej możliwości, spróbuję inaczej obejść zasady&nbsp;&ndash; dodał.</p>
			<p class="calibre9">&ndash;	Jak?&nbsp;&ndash; odezwała się Beata.</p>
			<p class="calibre9">&ndash;	Możemy nabrać nieco wody z&nbsp;toalet. Wystarczy mi to na jakiś czas, być może na tyle długi, by organizatorzy zrezygnowali.</p>
			<p class="calibre9">Umyślnie nie wspomniał o&nbsp;tym, że woda równie dobrze mogłaby pochodzić spod prysznica lub z&nbsp;kranu w&nbsp;łazience. Chciał zrobić z&nbsp;siebie ofiarę, postawić się w&nbsp;przegranej sytuacji, wzbudzić w&nbsp;Cecylii współczucie. Był przekonany, że tyle wystarczy.</p>
			<p class="calibre9">&ndash;	Proponuję kolejne głosowanie&nbsp;&ndash; dodał.&nbsp;&ndash; Kto z&nbsp;państwa jest za tym, by mnie tu pozostawić?</p>
			<p class="calibre9">I oczywiście wiedział, że w&nbsp;końcu może dojść do wspólnego podjęcia takiej decyzji. Wolał zaproponować to sam, by wyjść na męczennika. I&nbsp;by samemu zadać pytanie, na które mieli odpowiedzieć.</p>
			<p class="calibre9">Nikt nie podniósł ręki, choć Bóg wiedział, że Edling miał ochotę to zrobić.</p>
			<p class="calibre9">Tak przynajmniej wydawało mu się przez moment.</p>
			<p class="calibre9">Zaraz potem naszła go nieprzyjemna, uwierająca myśl, że gdyby rzeczywiście chciał, podniósłby rękę. Kłopot w&nbsp;tym, że nie był już przekonany co do winy Jonasza Bejtara. Owszem, człowiek ten był zawodowym manipulantem i&nbsp;pozbawionym skrupułów hochsztaplerem, ale być może jego przewinienia nie były tak duże, jak Edling sądził.</p>
			<p class="calibre9">Nie miał okazji dobrze się nad tym zastanowić, bo głos zabrała Cecylia.</p>
			<p class="calibre9">&ndash;	Nie będziemy nikogo skazywać na pewną śmierć&nbsp;&ndash; oznajmiła.&nbsp;&ndash; Szczególnie że tym ludziom może właśnie o&nbsp;to chodzić.</p>
			<p class="calibre9">Spojrzała na jedną kamerę, na drugą, potem wskazała je ręką.</p>
			<p class="calibre9">&ndash;	Przyglądają się nam i&nbsp;czekają, co zrobimy.</p>
			<p class="calibre9">&ndash;	Więc co?&nbsp;&ndash; odezwał się Salomon.&nbsp;&ndash; Twoim zdaniem to jakiś eksperyment?</p>
			<p class="calibre9">&ndash;	Tak. Społeczny.</p>
			<p class="calibre9">&ndash;	Cecylia…&nbsp;&ndash; odparł Grynberg ciszej, podchodząc do niej.&nbsp;&ndash; Ktoś już tu zginął.</p>
			<p class="calibre9">&ndash;	Na własne życzenie. My nie zostawimy nikogo na Placu.</p>
			<p class="calibre9">Salomon rzucił okiem na Bejtara.</p>
			<p class="calibre9">&ndash;	To zamierzasz wziąć go do swojej celi?</p>
			<p class="calibre9">&ndash;	Nie&nbsp;&ndash; odpowiedziała.&nbsp;&ndash; Zamierzam wziąć ciebie.</p>
			<p class="calibre9">Otworzył usta, ale się nie odezwał. Znów patrzyli sobie w&nbsp;oczy w&nbsp;sposób, którego nie da się pomylić z&nbsp;żadnym innym. Sposób, dzięki któremu w&nbsp;zasięgu wzroku są tylko myśli drugiego człowieka.</p>
			<p class="calibre9">Edling ponownie zerknął na zegarek.</p>
			<p class="calibre9">Spodziewał się, że ta niema rozmowa między Cecylią a&nbsp;Grynbergiem w&nbsp;porę do niczego nie doprowadzi. Zaczął rozważać, czy nie przejąć inicjatywy i&nbsp;nie zaproponować Bejtarowi, by ten wszedł z&nbsp;nim do celi.</p>
			<p class="calibre9">Uważał jego życie za najmniej warte spośród wszystkich tutaj, nie wiązałoby się z&nbsp;tym wielkie ryzyko. A&nbsp;jeśli już zgodził się z&nbsp;tym, że trzeba je podjąć, to jedynym logicznym skutkiem było wzięcie go także na siebie.</p>
			<p class="calibre9">Zrobił krok w&nbsp;kierunku Jonasza, a&nbsp;ten obrócił się ku niemu. Ledwo zerknął na twarz Edlinga, uniósł brwi, jakby wszystko zrozumiał. Gerardowi przeszła przez głowę gorzka myśl, że wrogowie są w&nbsp;stanie porozumieć się bez słów równie dobrze jak przyjaciele.</p>
			<p class="calibre9">&ndash;	Jest pan pewien?&nbsp;&ndash; rzucił Bejtar.</p>
			<p class="calibre9">&ndash;	Nie.</p>
			<p class="calibre9">&ndash;	W&nbsp;takim razie…</p>
			<p class="calibre9">&ndash;	Ale to logiczny układ. Ja postawiłem hipotezę, a&nbsp;pan zjawił się jako ostatni.</p>
			<p class="calibre9">Jonasz doskonale wiedział, że prawdziwy argument za jego osobą brzmi inaczej. Nie dał jednak tego po sobie poznać.</p>
			<p class="calibre9">&ndash;	Nie ma mowy&nbsp;&ndash; włączyła się Beata, podchodząc do Edlinga.&nbsp;&ndash; Jeśli ty ryzykujesz, to ja też.</p>
			<p class="calibre9">&ndash;	Nie ma takiej potrzeby.</p>
			<p class="calibre9">&ndash;	Jest.</p>
			<p class="calibre9">&ndash;	I&nbsp;do czego się niby sprowadza?</p>
			<p class="calibre9">&ndash;	Do tego, że sporo razem przeszliśmy&nbsp;&ndash; odparła ostrzej, stając przed nim.&nbsp;&ndash; I&nbsp;nie mam zamiaru pozwalać na to, żeby teraz się rozdzielić.</p>
			<p class="calibre9">Gerard chciał odpowiedzieć, choć nie bardzo wiedział co. Rozumiał, że gdyby sytuacja była odwrotna, zapewne próbowałby zrobić to samo co Drejer. Ale nie mógł pozwolić, by na cokolwiek się narażała.</p>
			<p class="calibre9">&ndash;	Obawiam się, że to czysty rachunek…</p>
			<p class="calibre9">&ndash;	W&nbsp;dupie mam twoje rachunki.</p>
			<p class="calibre9">Edling zmarszczył czoło.</p>
			<p class="calibre9">&ndash;	Chcesz się narażać, to będziesz narażał się ze mną.</p>
			<p class="calibre9">&ndash;	Nie sądzę, żeby…</p>
			<p class="calibre9">&ndash;	Bez dyskusji.</p>
			<p class="calibre9">W innych okolicznościach akurat ten sposób przerwania mu wywołałby w&nbsp;nim cokolwiek pozytywną reakcję. W&nbsp;tych jednak postanowił to całkowicie zignorować.</p>
			<p class="calibre9">On postawił hipotezę. On musiał ją sprawdzić.</p>
			<p class="calibre9">On też oszukał śmierć, wtedy, na Wieży Piastowskiej. Tam podjął decyzję, która nigdy nie została odwołana. I&nbsp;która nadal za nim kroczyła.</p>
			<p class="calibre9">Nim zdążył powiedzieć to Drejer, kątem oka dostrzegł, że Cecylia ujęła dłoń Grynberga. Obrócił się w&nbsp;ich kierunku, a&nbsp;Beata i&nbsp;Bejtar zrobili to samo.</p>
			<p class="calibre9">&ndash;	W&nbsp;porządku&nbsp;&ndash; odezwał się Salomon.&nbsp;&ndash; Tak zrobimy.</p>
			<p class="calibre9">&ndash;	Zaraz…&nbsp;&ndash; zaczął Gerard.</p>
			<p class="calibre9">&ndash;	Jesteś pewien?&nbsp;&ndash; spytała Cecylia, skupiona wyłącznie na Grynbergu.</p>
			<p class="calibre9">&ndash;	Tak.</p>
			<p class="calibre9">Spojrzeli raptownie na pozostałych, jakby dopiero teraz przypomnieli sobie o&nbsp;ich obecności. Ona lekko się uśmiechnęła, on przyciągnął ją do siebie. Dało się dostrzec popioły dawnego uczucia, z&nbsp;których wyłaniało się coś nowego.</p>
			<p class="calibre9">Gerard już otwierał usta, by zaoponować, Salomon jednak uciszył go uniesioną dłonią.</p>
			<p class="calibre9">&ndash;	Chcemy to zrobić&nbsp;&ndash; zapewnił.</p>
			<p class="calibre9">Cecylia skinęła głową.</p>
			<p class="calibre9">&ndash;	I&nbsp;jeśli to się uda…&nbsp;&ndash; zaczęła.&nbsp;&ndash; Wiecie, co będzie to oznaczało?</p>
			<p class="calibre9">Nikt nie spieszył się z&nbsp;odpowiedzią, choć była oczywista. W&nbsp;końcu to Bejtar zabrał głos.</p>
			<p class="calibre9">&ndash;	Że z&nbsp;każdego zadania danego przez tych ludzi jest wyjście&nbsp;&ndash; odparł.</p>
			<p class="calibre9">&ndash;	Wystarczy je rozpracować na gruncie logiki.</p>
			<p class="calibre9">Edling powiódł wzrokiem po kamerach, mając nadzieję, że faktycznie tak jest. Że cała ta gra nie jest z&nbsp;góry ustawiona. Że można wygrać.</p>
			<p class="calibre9">Kiedy nadeszła pora gongu, wszyscy byli już w&nbsp;swoich celach. Gerard siedział na łóżku, czekając na metaliczny dźwięk blokady zamka. Rozległ się chwilę po tym, jak zamknął drzwi.</p>
			<p class="calibre9">Teraz należało jedynie wytrwać do rana. I&nbsp;liczyć na to, że na Placu stawią się wszyscy, którzy go opuścili.</p>
			<h2 class="sigil_not_in_toc">3</h2>
			<p class="miejsce">Mamonowo, obwód królewiecki</p>
			<p class="styl">Gocha chodziła po pokoju, raz po raz spoglądając na siedzącego za laptopem prokuratora, jakby to on miał być barometrem zmian. Wyraz twarzy Fabischa się nie zmieniał, zakładała więc, że sytuacja w&nbsp;Labiryncie również pozostawała stała.</p>
			<p class="calibre9">W końcu zatrzymała się po drugiej stronie pomieszczenia. Wbiła wzrok w&nbsp;klapę laptopa i&nbsp;naklejkę, która się na nim znajdowała.</p>
			<p class="calibre9">&ndash;	Skurwysyny…&nbsp;&ndash; syknęła.</p>
			<p class="calibre9">Kacper podniósł wzrok.</p>
			<p class="calibre9">&ndash;	Wiedzieli, że tu będziemy.</p>
			<p class="calibre9">&ndash;	Hm?</p>
			<p class="calibre9">&ndash;	Z&nbsp;jakiego innego powodu miałby tu być ten laptop z&nbsp;naklejkami?&nbsp;&ndash; rzuciła.&nbsp;&ndash; Musieli nas obserwować, śledzić każdy nasz ruch. I&nbsp;zostawić nam go po tym, jak porwali Cecylię.</p>
			<p class="calibre9">&ndash;	No tak…</p>
			<p class="calibre9">Widziała, że o&nbsp;tym nie pomyślał, i&nbsp;nie mogła się dziwić. Przy tym wszystkim, co się działo, trzeba by być wyjątkowym stoikiem, żeby analizować na chłodno nawet tak podstawowe rzeczy jak fakt odnalezienia laptopa z&nbsp;wieńcem laurowym.</p>
			<p class="calibre9">Rosa oparła się o&nbsp;drzwi i&nbsp;przesunęła dłońmi po włosach.</p>
			<p class="calibre9">&ndash;	W&nbsp;dodatku ten cały Labirynt krwi…</p>
			<p class="calibre9">&ndash;	Co z&nbsp;nim?&nbsp;&ndash; spytał Fabisch.</p>
			<p class="calibre9">&ndash;	To ewidentne nawiązanie do Horsta Zeigera.</p>
			<p class="calibre9">&ndash;	Kompozytora i&nbsp;Koncertu krwi, no tak&nbsp;&ndash; przyznał Kacper.&nbsp;&ndash; Ale co w&nbsp;związku z&nbsp;tym? Myślisz, że ktoś powiązany z&nbsp;tamtymi wydarzeniami macza w&nbsp;tym palce?</p>
			<p class="calibre9">&ndash;	Nie wiem.</p>
			<p class="calibre9">&ndash;	To by tłumaczyło los Beaty Drejer.</p>
			<p class="calibre9">Może. Ale tylko może, skwitowała w&nbsp;duchu.</p>
			<p class="calibre9">&ndash;	W&nbsp;takim układzie cała reszta uczestników byłaby zasłoną dymną&nbsp;&ndash; rozwinął Fabisch.&nbsp;&ndash; I&nbsp;nie chodziłoby o&nbsp;to, co stało się w&nbsp;Wodniku, ale o&nbsp;coś zupełnie innego.</p>
			<p class="calibre9">Gośka milczała.</p>
			<p class="calibre9">&ndash;	Twoim zdaniem to możliwe?</p>
			<p class="calibre9">Opuściła ręce, przesuwając je po karku.</p>
			<p class="calibre9">&ndash;	Mnie o&nbsp;to pytasz?&nbsp;&ndash; rzuciła.</p>
			<p class="calibre9">&ndash;	Masz dość duże doświadczenie.</p>
			<p class="calibre9">&ndash;	Dziennikarskie.</p>
			<p class="calibre9">Machnął ręką, jakby staż pracy w&nbsp;redakcjach był ustawowo wliczany do aplikacji prokuratorskiej.</p>
			<p class="calibre9">&ndash;	U&nbsp;was i&nbsp;u&nbsp;nas śledztwa są zasadniczo takie same&nbsp;&ndash; odparł.&nbsp;&ndash; Jedyna różnica polega na tym, że wy nie macie narzędzi do ich prowadzenia.</p>
			<p class="calibre9">&ndash;	Świetna definicja.</p>
			<p class="calibre9">&ndash;	Dzięki.</p>
			<p class="calibre9">Gocha westchnęła bezsilnie, czując, że niepotrzebnie tracą czas. Tylko na co innego niż błahą wymianę zdań mogliby go spożytkować? Nic nie mogli zrobić, nie mieli czego się chwycić.</p>
			<p class="calibre9">Od kiedy rozległ się gong i&nbsp;wszyscy w&nbsp;Labiryncie wrócili do swoich cel, minęło już kilka godzin. Przez ten czas Rosa i&nbsp;Fabisch do niczego nie doszli.</p>
			<p class="calibre9">Podczas gdy oni próbowali ustalić coś na podstawie tego, jak wygląda Labirynt, Zenon Pobłocki i&nbsp;Dimitrij Aristow chodzili po wsi, pytali o&nbsp;Cecylię, o&nbsp;to, czy miała ostatnio jakichś gości, czy nie mówiła, że ktoś ją obserwuje.</p>
			<p class="calibre9">Nie wynikało z&nbsp;tego nic konkretnego.</p>
			<p class="calibre9">Gocha znów zaczęła krążyć po pokoju. Gorączkowo zastanawiała się nad tym, jak wykorzystać fakt, że ci ludzie ich śledzili. Może zmylić jakoś trop? Zastawić jakąś pułapkę?</p>
			<p class="calibre9">Nie, wcześniej miałoby to sens. Teraz zostawili ich samopas, zajęli się tym, co działo się w&nbsp;Labiryncie. Uznali, że dziennikarka i&nbsp;prokurator z&nbsp;Opola nie mogą im w&nbsp;żaden sposób zagrozić.</p>
			<p class="calibre9">Zatrzymała się przed oknem i&nbsp;wyjrzała na zewnątrz. Bieda była tutaj fizycznie odczuwalna, zdawała się przygniatać człowieka do ziemi, kazała chodzić zawsze lekko zgarbionym.</p>
			<p class="calibre9">&ndash;	Może to jakiś naśladowca Horsta?&nbsp;&ndash; odezwał się Kacper.</p>
			<p class="calibre9">Rosa obejrzała się przez ramię.</p>
			<p class="calibre9">&ndash;	Może nie chodzi o&nbsp;żadną Krynicę Morską ani o&nbsp;przeszłość Drejer czy Edlinga&nbsp;&ndash; podjął.&nbsp;&ndash; Może mamy po prostu nowego szaleńca, który nie potrzebuje powodu.</p>
			<p class="calibre9">&ndash;	Horst miał powód.</p>
			<p class="calibre9">&ndash;	Mimo wszystko…</p>
			<p class="calibre9">Urwał, samemu nie wiedząc, czy chce dalej brnąć. Mnożenie hipotez było pomocne tylko do pewnego momentu. Ten minął już dawno. W&nbsp;tej chwili potrzebowali czegoś, co mogło realnie pomóc.</p>
			<p class="calibre9">Czas się kończył. Żadne z&nbsp;nich nie miało wątpliwości co do tego, że gra będzie trwała bez względu na to, czy uczestnikom udało się wykorzystać lukę, czy nie.</p>
			<p class="calibre9">Kolejne rundki po pokoju, kolejne chaotyczne myśli.</p>
			<p class="calibre9">Rosa zatrzymała się przed laptopem i&nbsp;pochyliła się, patrząc na tę jedną transmisję, która interesowała ją najbardziej. Gerard również chodził po pokoju, nie mógł usiedzieć spokojnie. Rzadki widok, ale w&nbsp;tej sytuacji spodziewany.</p>
			<p class="calibre9">Boże, tak bardzo chciałaby tam być razem z&nbsp;nim. Tak bardzo chciałaby chociaż dać mu świadomość, że jest tutaj, po drugiej stronie, szuka go, zrobi wszystko, by go stamtąd wyciągnąć.</p>
			<p class="calibre9">Zamknęła oczy, przypominając sobie moment, w&nbsp;którym podeszła do niego Beata Drejer. To, co powiedziała, było doskonale słyszalne. Reakcja Edlinga zaś równie dobrze dostrzegalna.</p>
			<p class="calibre9">Beata dawała mu tam dokładnie to, co Gocha chciałaby przekazać.</p>
			<p class="calibre9">Była to myśl podnosząca na duchu, ale gdzieś na styku z&nbsp;nieświadomością także niewygodna. Rosa starała się ignorować to drugie, skupiać się na tym pierwszym. Co rusz jednak wracała do tego, że spędzili tam razem tyle czasu, odcięci od świata, mogący polegać tylko na sobie. Mający tylko siebie.</p>
			<p class="calibre9">Jeśli to przetrwają, wyjdą jako zupełnie inni ludzie.</p>
			<p class="calibre9">Jeśli.</p>
			<p class="calibre9">Ponownie ruszyła na obchód, tym razem po całym domu, jakby istniała szansa, że ucieknie od tych myśli. Na powrót zaczęła skupiać się na tym, jak pomóc porwanym osobom, jak odnaleźć jakikolwiek trop, który mógłby do nich prowadzić.</p>
			<p class="calibre9">Jak wykorzystać to, że ona i&nbsp;Fabisch byli śledzeni.</p>
			<p class="calibre9">Ta myśl wracała równie uporczywie, jak świadomość o&nbsp;wyjątkowej relacji Beaty Drejer z&nbsp;Gerardem. Dlaczego? Co było w&nbsp;niej takiego, że nie chciało dać jej spokoju?</p>
			<p class="calibre9">Podniosła ze stołu paczkę rosyjskich fajek, zapaliła jedną i&nbsp;zakaszlała.</p>
			<p class="calibre9">&ndash;	Trzeba oszczędzać&nbsp;&ndash; rozległ się głos od strony drzwi.</p>
			<p class="calibre9">Gocha obróciła się w&nbsp;ich kierunku i&nbsp;zobaczyła Dimę wchodzącego do domu.</p>
			<p class="calibre9">&ndash;	A&nbsp;co?&nbsp;&ndash; mruknęła.&nbsp;&ndash; Sklepów tu nie macie?</p>
			<p class="calibre9">&ndash;	Takich, co teraz otwarte, to nie. Normalnie Farmer przy Sewastopolskiej jest otwarty, ale Dmitriew jakieś problemy zdrowotne ma, pozamykał wszystko i&nbsp;w szpitalu go trzymają. A&nbsp;do kolejnego otwartego sklepu to kawał drogi stąd.</p>
			<p class="calibre9">Rosa skinęła głową.</p>
			<p class="calibre9">&ndash;	To taki nasz koniec świata&nbsp;&ndash; dodał Dima.&nbsp;&ndash; Ale pewnie swoje też macie.</p>
			<p class="calibre9">&ndash;	Mamy.</p>
			<p class="calibre9">Przypomniała sobie kawiarnię w&nbsp;Piaskach, która reklamowała się właśnie w&nbsp;taki sposób. Nazywała się nawet Koniec Świata Cafe.</p>
			<p class="calibre9">Gośka zaciągnęła się papierosem, myśląc o&nbsp;tym, że sporo oddałaby za dobrą kawę. U&nbsp;Cecylii znalazła tylko lurę, ale nic dziwnego, skoro do najbliższego supermarketu zapewne było…</p>
			<p class="calibre9">Naraz myśl się urwała. Zastąpiła ją zupełnie inna, choć powiązana.</p>
			<p class="calibre9">&ndash;	Jezu…</p>
			<p class="calibre9">Aristow natychmiast nerwowo się rozejrzał.</p>
			<p class="calibre9">&ndash;	Co się dzieje?</p>
			<p class="calibre9">&ndash;	Tak!&nbsp;&ndash; rzuciła Gocha.&nbsp;&ndash; Śledzili nas!</p>
			<p class="calibre9">&ndash;	Ale…</p>
			<p class="calibre9">&ndash;	Rozumiesz, co to znaczy?</p>
			<p class="calibre9">Wyraźnie nie rozumiał, ale nawet tego nie odnotowała. Sama powiodła rozgorączkowanym spojrzeniem dookoła.</p>
			<p class="calibre9">&ndash;	Gdzie Zenon?&nbsp;&ndash; niemal krzyknęła.&nbsp;&ndash; Muszę natychmiast z&nbsp;nim pogadać.</p>
			<h2 class="sigil_not_in_toc">4</h2>
			<p class="miejsce">Labirynt, nieznana lokalizacja</p>
			<p class="styl">Gerard Edling był przekonany, że wiele czasu upłynie, nim rozlegnie się dźwięk otwieranych drzwi. Stało się to jednak już po kilku godzinach, od kiedy się zamknęły.</p>
			<p class="calibre9">Najwyraźniej zasady się zmieniły. Nie będą wypuszczani każdego ranka, interwały zostaną znacznie skrócone.</p>
			<p class="calibre9">Co mogło to oznaczać?</p>
			<p class="calibre9">Zasadniczo wyłącznie jedna rzecz przychodziła mu na myśl. Nie tylko organizatorzy tej gry przyglądają im się za pomocą kamer. Publika musiała być szersza.</p>
			<p class="calibre9">Ale na ile szersza?</p>
			<p class="calibre9">Przemknęło mu przez głowę, że wideo z&nbsp;Labiryntu transmitowane jest w&nbsp;internecie. Ludzie mogą oglądać wszystko, co się dzieje, nawet rozmawiać na chacie na żywo. Głosować na ulubionego uczestnika, kibicować, wpłacać datki.</p>
			<p class="calibre9">W takim układzie organizatorzy przyspieszyliby grę. W&nbsp;dzisiejszym świecie nikogo nie było stać na to, by na dłużej tracić uwagę widza.</p>
			<p class="calibre9">Odsunął to od siebie, składając podobne rozważania na karb doświadczeń z&nbsp;Koncertem krwi. Drugi taki szaleniec jak Horst Zeiger nie istnieje. Świat zwyczajnie nie pomieściłby dwóch.</p>
			<p class="calibre9">Kiedy Gerard ruszył na korytarz, uznał, że to tylko myślenie życzeniowe. Człowiek nazywający się Eliaszem w&nbsp;górach, Piotr Langer w&nbsp;stolicy, Wojciech Malm, Gorgan, którego niedawno zatrzymała zakopiańska policja. W&nbsp;oszukiwaniu się nie widział sensu&nbsp;&ndash; świat był pełny takich ludzi. Jedni po prostu kamuflowali się lepiej, inni gorzej.</p>
			<p class="calibre9">Edling wyszedł na Plac jako pierwszy.</p>
			<p class="calibre9">Zamarł, widząc, ile krwi się tam znajduje.</p>
			<h2 class="sigil_not_in_toc">5</h2>
			<p class="miejsce">Labirynt, nieznana lokalizacja</p>
			<p class="styl">Czerwone smugi ciągnęły się od jednego z&nbsp;korytarzy do masywnych drzwi wyjściowych. Nie ulegało wątpliwości, że rany ofiar były liczne i&nbsp;głębokie, powodujące krwawienie tętnicze.</p>
			<p class="calibre9">Beata Drejer w&nbsp;pierwszej chwili miała wrażenie, że nogi się pod nią uginają. Zaraz jednak poczuła, że ktoś ją podtrzymuje, i&nbsp;kiedy zorientowała się kto, postarała się wrócić do dawnej siebie. Młodej prokuratorki, która nieraz musiała radzić sobie z&nbsp;podobnymi widokami.</p>
			<p class="calibre9">Nie chciała, by Gerard puszczał jej ramię, on jednak cofnął rękę, kiedy tylko upewnił się, że wszystko w&nbsp;porządku.</p>
			<p class="calibre9">Kolejne chwile rejestrowała jak przez mgłę. Przeszli w&nbsp;kierunku pokoju, do którego udali się Cecylia i&nbsp;Grynberg. Drzwi były zamknięte, smuga krwi ciągnęła się spod nich. Przez moment dwoje prokuratorów próbowało otworzyć, nim dołączyły do nich Anita i&nbsp;Katarzyna. Zaraz potem zjawił się Bejtar.</p>
			<p class="calibre9">Żadne z&nbsp;nich nie potrafiło poradzić sobie z&nbsp;szokiem. Wrócili na Plac, początkowo siedzieli tam w&nbsp;milczeniu, potem zaczęli przerzucać się kakofonią niezbornych zdań. Jedynym, który nie zabierał głosu, był Edling.</p>
			<p class="calibre9">W końcu Beata zorientowała się dlaczego. Stał przy stole, na którym leżały kolejne cztery kartki, i&nbsp;czytał jedną z&nbsp;nich.</p>
			<p class="calibre9">&ndash;	Co tam jest?&nbsp;&ndash; rzuciła Katarzyna Łaba.&nbsp;&ndash; Co napisali?</p>
			<p class="calibre9">Gerard podniósł wzrok znad tekstu, a&nbsp;polifonia głosów nagle ucichła.</p>
			<p class="calibre9">&ndash;	Zgodnie z&nbsp;regulaminem w&nbsp;pokoju może przebywać tylko jedna osoba&nbsp;&ndash; odczytał.</p>
			<p class="calibre9">Reszta czekała na dalszy ciąg, ale ten nie nadchodził. Beacie przeszło przez myśl, że Edling nie chce stawać się lektorem dla tych ludzi, nie chce, by ich słowa opuszczały jego usta.</p>
			<p class="calibre9">Powód był jednak inny.</p>
			<p class="calibre9">&ndash;	To wszystko&nbsp;&ndash; dodał.</p>
			<p class="calibre9">&ndash;	Co?&nbsp;&ndash; rzuciła Anita.&nbsp;&ndash; Tylko tyle?</p>
			<p class="calibre9">&ndash;	Obawiam się, że tak.</p>
			<p class="calibre9">Właściwie co więcej było im potrzeba? Pokój został zamknięty, sygnał wysłany. Dwoje ludzi zginęło, bo próbowało obejść ustanowione przez organizatorów zasady. Nie zachodziła konieczność formułowania dodatkowych tłumaczeń.</p>
			<p class="calibre9">Pozostali zbliżyli się do stołu i&nbsp;zaczęli podnosić przeznaczone dla nich wiadomości. Jako ostatni zrobił to Bejtar, który dostrzegł, że pod spodem leży coś jeszcze. Kolejna, znacznie mniejsza kartka.</p>
			<p class="calibre9">Przesunął wzrokiem po tekście.</p>
			<p class="calibre9">&ndash;	Co to jest?&nbsp;&ndash; odezwała się Łaba.</p>
			<p class="calibre9">&ndash;	Krótki komunikat. Mamy zamknąć teraz wszystkie drzwi do cel, a&nbsp;potem wrócić na Plac. Cztery z&nbsp;nich otworzą się wraz z&nbsp;sygnałem dźwiękowym.</p>
			<p class="calibre9">&ndash;	A&nbsp;więc…</p>
			<p class="calibre9">Gaberek nie musiała kończyć. Pięć osób, cztery pokoje.</p>
			<p class="calibre9">&ndash;	Kurwa mać&nbsp;&ndash; syknęła Katarzyna.&nbsp;&ndash; To będzie dalej trwało?</p>
			<p class="calibre9">&ndash;	Najwyraźniej&nbsp;&ndash; odparł Jonasz, zaplatając palce na karku.&nbsp;&ndash; Zapewne aż do momentu, kiedy zostaną dwie osoby i&nbsp;jeden pokój.</p>
			<p class="calibre9">Anita i&nbsp;Łaba spojrzały po sobie, jakby wcześniej omawiały ten scenariusz i&nbsp;ustaliły, jak rozwiązać go w&nbsp;najkorzystniejszy dla siebie sposób.</p>
			<p class="calibre9">&ndash;	Sugeruję zrobić to, co jest tu napisane&nbsp;&ndash; dodał Bejtar, po czym odłożył kartkę.</p>
			<p class="calibre9">Nikt nie protestował. Zamknęli drzwi swoich cel, potem usłyszeli dźwięk świadczący o&nbsp;blokadzie i&nbsp;wrócili na Plac. Starali się ignorować smugi świeżej krwi, ciągnące się od pokoju Cecylii do drzwi, ale na próżno.</p>
			<p class="calibre9">W końcu usiedli na metalowych krzesłach przy stole.</p>
			<p class="calibre9">&ndash;	Musimy zastanowić się, jak to rozwiązać&nbsp;&ndash; powiedział Bejtar.</p>
			<p class="calibre9">Anita przestała patrzeć na Łabę, teraz skupiała się na Beacie i&nbsp;Edlingu, jakby to im chciała przekazać, że mogą się dogadać. Katarzyna również się w&nbsp;nich wpatrywała.</p>
			<p class="calibre9">Rozpoczynało się to, na co liczyli organizatorzy.</p>
			<p class="calibre9">To, czego oczekiwali.</p>
			<p class="calibre9">&ndash;	Zakładam, że nikt już na ochotnika się nie zgłosi&nbsp;&ndash; stwierdził Jonasz.</p>
			<p class="calibre9">Wszyscy odpowiedzieli mu milczeniem.</p>
			<p class="calibre9">&ndash;	W&nbsp;takim razie zasadniczo zostaje czysta siła fizyczna i&nbsp;przepychanki przed celami.</p>
			<p class="calibre9">&ndash;	Jest jeszcze jeden problem&nbsp;&ndash; zabrał głos Gerard.</p>
			<p class="calibre9">Bejtar wyglądał, jakby doskonale wiedział, o&nbsp;czym mowa.</p>
			<p class="calibre9">&ndash;	Nie sprecyzowano, które cele się otworzą&nbsp;&ndash; dodał Edling.&nbsp;&ndash; Ta z&nbsp;osób, która ustawi się przy niewłaściwej, może nie zdążyć do innej, otwartej.</p>
			<p class="calibre9">&ndash;	Kurwa…&nbsp;&ndash; rzuciła Łaba.&nbsp;&ndash; Więc to wszystko ma się rozstrzygnąć na zasadzie przypadku?</p>
			<p class="calibre9">&ndash;	Nie wydaje mi się.</p>
			<p class="calibre9">&ndash;	A&nbsp;jednak sam właśnie to zasugerowałeś.</p>
			<p class="calibre9">&ndash;	Niezupełnie&nbsp;&ndash; włączył się Bejtar.&nbsp;&ndash; Pan prokurator zauważył tylko, że najprawdopodobniej…</p>
			<p class="calibre9">&ndash;	Dajcie sobie spokój z&nbsp;tym, kurwa, panowaniem&nbsp;&ndash; przerwała mu Anita.&nbsp;&ndash; Pojebało was do reszty?</p>
			<p class="calibre9">Jonasz i&nbsp;Edling wymienili się krótkim spojrzeniem, którego w&nbsp;innych okolicznościach z&nbsp;pewnością by sobie nie rzucili. Była w&nbsp;nim niewyraźna nić porozumienia.</p>
			<p class="calibre9">&ndash;	Cały ten Labirynt znalazł się tu z&nbsp;jakiegoś powodu&nbsp;&ndash; zabrała głos Beata.</p>
			<p class="calibre9">Obaj skupili na niej wzrok.</p>
			<p class="calibre9">&ndash;	Niewykluczone, że właśnie z&nbsp;takiego, żeby od jednej do drugiej celi nie dało się przedostać zbyt szybko.</p>
			<p class="calibre9">&ndash;	Więc ten, kto stanie pod złą, umrze&nbsp;&ndash; skwitowała Katarzyna.</p>
			<p class="calibre9">Nie było konieczności mówić na głos tego, co wybrzmiewało z&nbsp;ogłuszającym echem w&nbsp;głowach zebranych. Mimo to we wszystkich zachodziła potrzeba, by wyrzucić to z&nbsp;siebie.</p>
			<p class="calibre9">&ndash;	Musi być jakiś sposób, żeby ustalić, które drzwi się otworzą&nbsp;&ndash; dodała nerwowo Łaba.</p>
			<p class="calibre9">&ndash;	Jaki?&nbsp;&ndash; spytał Bejtar.&nbsp;&ndash; Wszystkie są takie same, nic nie wskazuje na to, żeby dało się cokolwiek przesądzić.</p>
			<p class="calibre9">Wzrok Beaty machinalnie grawitował ku smugom krwi, której było za wiele, by zdążyła wyschnąć. Wzdrygnęła się i&nbsp;mimo woli zaczęła się zastanawiać nad tym, jak zginęli Cecylia i&nbsp;Grynberg. Zostali zastrzeleni? Zapewne tak, w&nbsp;tym miejscu niepotrzebny byłby chyba nawet tłumik. Ściany są grube, pomieszczenia dobrze izolowane. Kiedy przykręcano te wszystkie metalowe elementy na Placu, Drejer ledwo to słyszała.</p>
			<p class="calibre9">Drzwi do celi Cecylii się otworzyły, ktoś stanął w&nbsp;progu z&nbsp;bronią. Oddał dwa strzały, może kilka kolejnych dla pewności. Potem z&nbsp;czyjąś pomocą zaciągnął ciała na zewnątrz.</p>
			<p class="calibre9">Czy umierali objęci? Patrzyli na siebie? Może Salomon próbował ją ratować, rzucił się na ludzi, którzy mierzyli do nich z&nbsp;broni?</p>
			<p class="calibre9">&ndash;	Bóg nie gra w&nbsp;kości&nbsp;&ndash; odezwał się nagle Edling.</p>
			<p class="calibre9">Wszyscy z&nbsp;niepokojem zwrócili na niego wzrok, jakby spodziewali się, że wstąpił w&nbsp;niego ten, czyje imię wypowiedział. Gerard cicho odetchnął.</p>
			<p class="calibre9">&ndash;	A&nbsp;skoro on nie, to tym bardziej organizatorzy.</p>
			<p class="calibre9">&ndash;	Co ty pierdolisz?&nbsp;&ndash; rzuciła Anita.</p>
			<p class="calibre9">Edling przysiadł na stole i&nbsp;uniósł wzrok.</p>
			<p class="calibre9">&ndash;	Tak brzmiała odpowiedź Einsteina na to, co wynikało z&nbsp;mechaniki kwantowej&nbsp;&ndash; odparł.&nbsp;&ndash; Choć sam był jej wybitnym badaczem, nie godził się z&nbsp;tym, że zasadza się ona na losowości. Uważał, że wszystko we wszechświecie rządzi się jakimiś prawami, a&nbsp;jeśli ich nie widzimy, wynika to tylko z&nbsp;naszej niewiedzy. Argumentował to właśnie tym, że Bóg nie gra w&nbsp;kości.</p>
			<p class="calibre9">&ndash;	Super.</p>
			<p class="calibre9">&ndash;	Musi istnieć jakiś logiczny mechanizm zamykania pokojów&nbsp;&ndash; ciągnął Gerard.&nbsp;&ndash; Inaczej cała ta gra nie miałaby racji bytu.</p>
			<p class="calibre9">&ndash;	Może ma taką rację bytu, żeby się nad nami pastwić&nbsp;&ndash; zauważyła Katarzyna.</p>
			<p class="calibre9">&ndash;	Nie. Chodzi o&nbsp;coś więcej.</p>
			<p class="calibre9">&ndash;	Jestem zmuszony się zgodzić&nbsp;&ndash; włączył się Bejtar.&nbsp;&ndash; Jeśli zakładamy, że to jest transmitowane, to…</p>
			<p class="calibre9">&ndash;	A&nbsp;zakładamy?&nbsp;&ndash; wpadła mu w&nbsp;słowo Łaba.</p>
			<p class="calibre9">Jonasz wymownie skierował wzrok na kamery w&nbsp;rogach pomieszczenia.</p>
			<p class="calibre9">&ndash;	Inaczej niepotrzebne byłyby te wszystkie obiektywy&nbsp;&ndash; odparł.&nbsp;&ndash; Wydaje się oczywiste, że trwa transmisja.</p>
			<p class="calibre9">&ndash;	I&nbsp;kto to niby, kurwa, ogląda?&nbsp;&ndash; zapytała Gaberek.&nbsp;&ndash; Zwyrole w&nbsp;jakimś psychiatryku?</p>
			<p class="calibre9">&ndash;	Właśnie dość barwnie zdefiniowała pani populację tej planety.</p>
			<p class="calibre9">Anita machnęła ręką, a&nbsp;Bejtar przysiadł obok Edlinga. Przybrał inną pozę, wsuwając ręce do kieszeni, jakby chciał zamanifestować, że mimo wszystko diametralnie się od siebie różnią.</p>
			<p class="calibre9">&ndash;	Zastanówmy się&nbsp;&ndash; dodał.&nbsp;&ndash; W&nbsp;pierwszym pokoju jest pani Beata, w&nbsp;drugim…</p>
			<p class="calibre9">&ndash;	Dajcie sobie spokój z&nbsp;tym formalizmem, do chuja&nbsp;&ndash; ucięła Anita.&nbsp;&ndash; Zaraz możecie zginąć, a&nbsp;będziecie…</p>
			<p class="calibre9">Urwała i&nbsp;pokręciła głową, jakby zabrakło jej sił do skończenia myśli.</p>
			<p class="calibre9">&ndash;	W&nbsp;każdym razie pierwszy pokój zajmuje Beata Drejer, drugi Gerard Edling, trzeci ja, czwarty Anita Gaberek, piąty Katarzyna Łaba, w&nbsp;szóstym znajdowali się Cecylia Kantyk i&nbsp;Salomon Grynberg.</p>
			<p class="calibre9">&ndash;	Czemuś to służy?&nbsp;&ndash; rzuciła policjantka.&nbsp;&ndash; Czy tylko tak pierdolisz, żeby pierdolić?</p>
			<p class="calibre9">Bejtar zignorował obydwa pytania. Miał w&nbsp;tym doświadczenie, wszak latami spotykał się z&nbsp;podobnymi reakcjami jako jasnowidz.</p>
			<p class="calibre9">&ndash;	Może pokoje będą zamykać się od końca?&nbsp;&ndash; zasugerował.</p>
			<p class="calibre9">Edling obrócił do niego głowę.</p>
			<p class="calibre9">&ndash;	Na jakiej podstawie pan tak sądzi?</p>
			<p class="calibre9">&ndash;	Gdybam.</p>
			<p class="calibre9">&ndash;	Równie dobrze można uznać, że skrajne, a&nbsp;więc teraz zamknięty zostanie pierwszy. Lub że środkowy, a&nbsp;potem pierwszy.</p>
			<p class="calibre9">&ndash;	Mimo wszystko musi być jakiś sposób, żeby to ustalić.</p>
			<p class="calibre9">&ndash;	Owszem, musi. Ale przypuszczam, że po pierwszej rundzie mamy niewystarczająco dużo informacji.</p>
			<p class="calibre9">Beata wymieniła się krótkim spojrzeniem z&nbsp;Łabą, zupełnie jakby wzmianka na temat ich cel sprawiła, że padł na nie cień. W&nbsp;istocie kładł się na wszystkich w&nbsp;równym stopniu. Choćby najbardziej przenikliwy umysł zatrudnić do przesądzenia, które drzwi nie otworzą się jako kolejne, trudno byłoby liczyć na odpowiedź.</p>
			<p class="calibre9">&ndash;	Może będzie szło co drugi od końca?&nbsp;&ndash; rzuciła Katarzyna.&nbsp;&ndash; Najpierw ten Cecylii i&nbsp;Kantyka, teraz Anity, potem Edlinga.</p>
			<p class="calibre9">&ndash;	Niewykluczone&nbsp;&ndash; przyznał Bejtar.</p>
			<p class="calibre9">&ndash;	Ale możliwości arytmetycznych jest więcej&nbsp;&ndash; odezwał się Gerard.&nbsp;&ndash; Coś w&nbsp;Labiryncie musi sugerować, którą drogą powinniśmy pójść.</p>
			<p class="calibre9">&ndash;	Taki jesteś pewien?&nbsp;&ndash; spytała Gaberek.</p>
			<p class="calibre9">&ndash;	Naturalnie, że nie, ale…</p>
			<p class="calibre9">&ndash;	A&nbsp;mnie się wydajesz pewien.</p>
			<p class="calibre9">Edling uniósł lekko brwi.</p>
			<p class="calibre9">&ndash;	Wiesz coś więcej?&nbsp;&ndash; dodała szybko.&nbsp;&ndash; Masz jakieś przypuszczenia?</p>
			<p class="calibre9">&ndash;	W&nbsp;tej chwili nie.</p>
			<p class="calibre9">&ndash;	Na pewno?&nbsp;&ndash; rzuciła, podchodząc do niego.&nbsp;&ndash; Czy może po prostu nie chcesz się tym z&nbsp;nami podzielić, co? Może już to, kurwa, rozwikłałeś i&nbsp;trzymasz teraz tę wiedzę dla siebie, bo wiesz, że wyjdzie stąd tylko jedna osoba.</p>
			<p class="calibre9">&ndash;	Nie mam powodu tak sądzić.</p>
			<p class="calibre9">&ndash;	Chuj prawda.</p>
			<p class="calibre9">Z pewnością nie mógł pochwalić formy, w&nbsp;jaką ubrała tę konstatację, ale w&nbsp;duchu chyba musiał przyznać jej rację. Zaiste była to chuj prawda. Beata od pewnego czasu widziała, że Gerard rozumie więcej, niż mówi. Zachowuje coś dla siebie.</p>
			<p class="calibre9">Zakładała, że robi to nie dlatego, że chce, tylko dlatego, że musi. Ma świadomość, że wszędzie są kamery i&nbsp;mikrofony, że każde ich słowo i&nbsp;gest są analizowane. Gdyby było inaczej, dawno podzieliłby się z&nbsp;nią swoimi ustaleniami.</p>
			<p class="calibre9">Anita obróciła się w&nbsp;kierunku wyjścia i&nbsp;wskazała ręką to, co znajdowało się wysoko nad nim.</p>
			<p class="calibre9">&ndash;	Ten wieniec laurowy nie wisi tam dla ozdoby&nbsp;&ndash; oznajmiła.&nbsp;&ndash; I&nbsp;wszyscy tu doskonale wiemy, co oznacza.</p>
			<p class="calibre9">&ndash;	Hm?&nbsp;&ndash; mruknęła Katarzyna.</p>
			<p class="calibre9">&ndash;	Symbol zwycięstwa wręczany tym, którzy wygrali zawody w&nbsp;starożytnych Rzymie oraz Grecji&nbsp;&ndash; odezwał się Bejtar.&nbsp;&ndash; Wydaje się oczywiste, że tutaj czeka na tego, kto zatriumfuje w&nbsp;tej konkretnej rozgrywce. A&nbsp;zatem tym bardziej oczywiste wydaje się również to, że musi odbywać się ona według jakichś reguł.</p>
			<p class="calibre9">Anita stała przed Edlingiem, patrząc mu w&nbsp;oczy, jakby starała się przypomnieć sobie wszystko, czego lata temu uczył na swoich szkoleniach Janusz Kantyk. Edling trwał jednak w&nbsp;całkowitym bezruchu, niemożliwy do rozczytania.</p>
			<p class="calibre9">&ndash;	Przejrzałeś te reguły?&nbsp;&ndash; spróbowała jeszcze raz.</p>
			<p class="calibre9">&ndash;	Nie.</p>
			<p class="calibre9">Odwróciła się do Beaty.</p>
			<p class="calibre9">&ndash;	A&nbsp;ty? Jesteś tu najdłużej, miałaś najwięcej czasu. I&nbsp;chuj wie, czy w&nbsp;tym wszystkim nie uczestniczysz.</p>
			<p class="calibre9">&ndash;	Dlaczego miałabym…</p>
			<p class="calibre9">&ndash;	No właśnie. Dlaczego?</p>
			<p class="calibre9">Gerard wstał, a&nbsp;Anita siłą rzeczy musiała się cofnąć. Spojrzała na niego na poły konfrontacyjnie, na poły badawczo, wyraźnie niepewna, co ma zamiar zrobić. Zamiast jakkolwiek zareagować na jej wzrok, odszedł kawałek, wcześniej skinąwszy na Drejer.</p>
			<p class="calibre9">&ndash;	Hej!&nbsp;&ndash; zaoponowała Łaba.&nbsp;&ndash; Żadnych rozmów na stronie.</p>
			<p class="calibre9">Oboje zatrzymali się przy wejściu do korytarza prowadzącego do celi Beaty.</p>
			<p class="calibre9">&ndash;	Tak się bawić nie będziemy&nbsp;&ndash; dorzuciła Anita.&nbsp;&ndash; Zostajemy tu wszyscy razem.</p>
			<p class="calibre9">Drejer zerknęła na Gerarda, a&nbsp;on na nią. Niewiele mogli sobie w&nbsp;ten sposób przekazać, ale wystarczyło.</p>
			<p class="calibre9">&ndash;	Skoro mamy to ustalone, zastanówmy się, czy zostajemy w&nbsp;swoich obecnych celach, czy nie&nbsp;&ndash; zabrał głos Bejtar.&nbsp;&ndash; Może na tym etapie należałoby je porozdzielać w&nbsp;drodze losowania?</p>
			<p class="calibre9">&ndash;	Po co?&nbsp;&ndash; odparła Anita.&nbsp;&ndash; Szanse i&nbsp;tak wszyscy mamy identyczne.</p>
			<p class="calibre9">Dyskutowali jeszcze przez chwilę, która zdawała się Beacie trwać raptem kilka minut. Zaraz jednak usłyszała głos Edlinga, sprowadzający ją na ziemię.</p>
			<p class="calibre9">&ndash;	Zostało pięć minut&nbsp;&ndash; oznajmił, patrząc na zegar zamontowany na ścianie.</p>
			<p class="calibre9">Anita nadal piorunowała prokuratora spojrzeniem, jakby była tylko o&nbsp;krok od przesądzenia, że w&nbsp;istocie ma jakąś wiedzę na temat tego, co się dzieje.</p>
			<p class="calibre9">&ndash;	Biorę twój pokój&nbsp;&ndash; postanowiła.</p>
			<p class="calibre9">&ndash;	Słucham?</p>
			<p class="calibre9">&ndash;	Zamienimy się.</p>
			<p class="calibre9">Gerard nabrał płytko tchu.</p>
			<p class="calibre9">&ndash;	Ty coś, kurwa, wiesz&nbsp;&ndash; dodała Gaberek.&nbsp;&ndash; I&nbsp;niech mnie chuj, jeśli pozwolę ci ot tak to zachować dla siebie.</p>
			<p class="calibre9">&ndash;	Zapewniam, że wiem dokładnie tyle, ile…</p>
			<p class="calibre9">&ndash;	W&nbsp;takim razie nie powinieneś mieć problemu z&nbsp;zamianą cel.</p>
			<p class="calibre9">Beata posłała mu niepewne spojrzenie, czując, że za moment może dojść do czegoś, co znacznie skomplikuje ich sytuację.</p>
			<p class="calibre9">&ndash;	Ma pani rację&nbsp;&ndash; odparł.&nbsp;&ndash; Prawdopodobieństwo przeżycia jest takie samo zarówno w&nbsp;mojej, jak i&nbsp;w pani celi.</p>
			<p class="calibre9">&ndash;	Więc zamiana?</p>
			<p class="calibre9">&ndash;	W&nbsp;porządku.</p>
			<p class="calibre9">Drejer machinalnie chciała zaoponować, zupełnie jakby fakt przebywania w&nbsp;tych samych pokojach co dotychczas mógł zapewnić im większe bezpieczeństwo.</p>
			<p class="calibre9">&ndash;	Ktoś jeszcze chce dokonać zamiany?&nbsp;&ndash; odezwał się Edling.</p>
			<p class="calibre9">Nikt się nie odezwał.</p>
			<p class="calibre9">Wszyscy ustawili się przy swoich korytarzach, a&nbsp;chwilę później rozległ się głośny, nieprzyjemny sygnał dźwiękowy. Beata zdążyła wymienić się jeszcze krótkim spojrzeniem z&nbsp;Edlingiem, nim oboje ruszyli ku pokojom.</p>
			<p class="calibre9">Moment przed tym, gdy dotarła do drzwi, syrena nagle ucichła.</p>
			<p class="calibre9">Drejer zrozumiała, że stało się tak po to, by uczestnicy mogli usłyszeć dźwięk otwieranego zamka. Miała wrażenie, że mija wieczność, nim ten wreszcie się rozległ. Odetchnęła i&nbsp;chwyciła za klamkę.</p>
			<p class="calibre9">&ndash;	Pięć…&nbsp;&ndash; rozległ się zniekształcony głos.&nbsp;&ndash; Cztery…</p>
			<p class="calibre9">Raptownie się obróciła.</p>
			<p class="calibre9">&ndash;	Trzy…</p>
			<p class="calibre9">Dotarło do niej, że trwa odliczanie do zamknięcia cel.</p>
			<p class="calibre9">&ndash;	Dwa…</p>
			<p class="calibre9">Natychmiast wpadła do środka i&nbsp;zatrzasnęła za sobą drzwi.</p>
			<p class="calibre9">&ndash;	Jeden…</p>
			<p class="calibre9">Znów elektroniczny dźwięk. Zamknęła oczy, starając się uspokoić bicie serca.</p>
			<p class="calibre9">A więc tak to będzie wyglądało: syrena, potem odliczanie. Pięć sekund.</p>
			<p class="calibre9">Czy tyle mogło wystarczyć komuś, przed kim zamknęły się drzwi? Czy ta osoba zdążyłaby przebiec do innego korytarza? Nawet jeśli, to zobaczyłaby tylko, jak zamykają się czyjeś drzwi.</p>
			<p class="calibre9">Beata usiadła na podłodze i&nbsp;podciągnęła kolana pod brodę.</p>
			<p class="calibre9">Potem usłyszała cichy wystrzał.</p>
			<p class="calibre9">W Labiryncie pozostało już tylko czworo uczestników.</p>
			<h2 class="sigil_not_in_toc">6</h2>
			<p class="miejsce">Mamonowo, Rosja</p>
			<p class="styl">Gocha siedziała na zniszczonych schodkach przed domem, paląc papierosa marki Portal. Nie wiedziała, który to już, ale przypuszczała, że płuca całkowicie wypełniły jej się tym ruskim syfem.</p>
			<p class="calibre9">Wciąż miała przed oczami widok tego, co widzieli na ekranie laptopa parę godzin temu.</p>
			<p class="calibre9">Cecylia i&nbsp;Kantyk w&nbsp;pokoju. Zamknięci, pozornie bezpieczni. Przekonani o&nbsp;tym, że wyjdą stamtąd żywi.</p>
			<p class="calibre9">Kiedy drzwi się otworzyły, ona zrobiła krok naprzód, on cofnął się do ściany. Nie mieli wiele czasu, by zrozumieć, co się dzieje. Strzały padły niemal natychmiast.</p>
			<p class="calibre9">Egzekucja nie była jednak szybka. Pierwszych ran nie zadawano tak, by okazały się śmiertelne. Kule trafiły Cecylię w&nbsp;brzuch, Salomona w&nbsp;bark. Padli na ziemię, wznosząc żałosne, przejmujące błagania, by ich oszczędzić.</p>
			<p class="calibre9">Unosili ręce, kiedy dwójka egzekutorów dokończyła dzieła.</p>
			<p class="calibre9">Do teraz Rosa nie mogła uwierzyć, że służbom nie udało się zablokować transmisji. Na tym etapie praktycznie wszystkie musiały już nad tym pracować, mimo to „Labirynt krwi” nadal działał.</p>
			<p class="calibre9">Wbiła wzrok przed siebie, potem zgasiła papierosa na schodku. Nie fatygowała się, by zabrać go ze sobą, wokół panował bardach tak duży, że jeden niedopałek więcej nie robił żadnej różnicy.</p>
			<p class="calibre9">Podniosła się, otrzepała spodnie i&nbsp;ruszyła z&nbsp;powrotem do środka. Kacper Fabisch wciąż trwał przy laptopie, obserwując to, co działo się w&nbsp;pokojach. Wszyscy uczestnicy sprawiali wrażenie, jakby byli nieświadomi wydarzeń, które rozegrały się w&nbsp;celi Cecylii i&nbsp;Grynberga.</p>
			<p class="calibre9">Organizatorzy tymczasem usunęli już ciała. Ciągnęli je po podłodze, jakby chcieli, by cała scena nabrała jeszcze bardziej makabrycznego wydźwięku.</p>
			<p class="calibre9">&ndash;	Wiadomo coś?&nbsp;&ndash; spytała Gocha.</p>
			<p class="calibre9">&ndash;	Nic. Przed chwilą rozmawiałem z&nbsp;Mosak, Warszawa stara się skontaktować z&nbsp;władzami nigeryjskimi, żeby wyłączyć tę domenę, ale jest jakiś problem.</p>
			<p class="calibre9">&ndash;	Jaki? Tam giną ludzie, do kurwy nędzy.</p>
			<p class="calibre9">&ndash;	Nie wiem. Mosak też nie wie.</p>
			<p class="calibre9">Rosa stanęła za nim i&nbsp;spojrzała na ekran. Na Edlinga, który siedział na łóżku. Czekał.</p>
			<p class="calibre9">&ndash;	Może obawiają się, że jak wyłączą, nie będą mogli namierzyć transmisji&nbsp;&ndash; podsunął Kacper.</p>
			<p class="calibre9">&ndash;	Może.</p>
			<p class="calibre9">&ndash;	Na razie po śladach cyfrowych nikt nigdzie nie dotarł.</p>
			<p class="calibre9">Fabisch zerknął na nią jak ktoś, kto czeka na iskierkę nadziei i&nbsp;łudzi się, że właśnie pojawiła się osoba, która może ją rozpalić.</p>
			<p class="calibre9">&ndash;	Wychodzi na to, że cała nadzieja w&nbsp;nas&nbsp;&ndash; zauważył.</p>
			<p class="calibre9">Gocha głęboko nabrała tchu.</p>
			<p class="calibre9">Nie była to komfortowa świadomość, ale zapewne odpowiadająca prawdzie. Po tym, jak Dima rzucił tekst o&nbsp;deficycie papierosów, odpowiednie zapadki przeskoczyły w&nbsp;jej umyśle.</p>
			<p class="calibre9">Zrozumiała, że są na prawdziwym zadupiu. A&nbsp;to prowadziło do kilku kolejnych, kluczowych wniosków.</p>
			<p class="calibre9">Po pierwsze, niełatwo się stąd szybko przedostać w&nbsp;inne miejsce, nie ma żadnych autostrad, dróg ekspresowych, nic z&nbsp;tych rzeczy.</p>
			<p class="calibre9">Po drugie, jest to miejsce idealne, by uwięzić tutaj siedmioro ludzi i&nbsp;zorganizować im chore rozgrywki.</p>
			<p class="calibre9">Po trzecie, najważniejsze, infrastruktura już tu była.</p>
			<p class="calibre9">Ledwo to zrozumiała, pobiegła szukać Zenona Pobłockiego. Dopadła go na ulicy, snującego się właściwie bez celu, sprawdził już bowiem wszystko, co było do sprawdzenia.</p>
			<p class="calibre9">W pierwszej chwili przestraszył się, że coś się dzieje.</p>
			<p class="calibre9">&ndash;	Mówił mi pan o&nbsp;podziemnych tunelach!&nbsp;&ndash; krzyknęła wtedy z&nbsp;oddali Rosa.</p>
			<p class="calibre9">&ndash;	Słucham?</p>
			<p class="calibre9">&ndash;	Poniemieckie, ukryte…</p>
			<p class="calibre9">&ndash;	Tak, ale co w&nbsp;związku z&nbsp;tym?</p>
			<p class="calibre9">Zatrzymała się przed nim, on zaś sprawiał wrażenie, jakby nie był pewien, czy pędząca ku niemu dziennikarka w&nbsp;istocie zdoła wyhamować.</p>
			<p class="calibre9">&ndash;	Myślę, że oni mogą ich trzymać w&nbsp;takim miejscu&nbsp;&ndash; odparła szybko.</p>
			<p class="calibre9">Zenon nie odpowiadał.</p>
			<p class="calibre9">&ndash;	W&nbsp;jednym z&nbsp;takich tuneli. Przecież to idealna lokalizacja, a&nbsp;jeśli miejsce zostało zapomniane…</p>
			<p class="calibre9">&ndash;	Z&nbsp;pewnością zostało&nbsp;&ndash; wpadł jej w&nbsp;słowo Pobłocki.&nbsp;&ndash; Jak pani mówiłem, o&nbsp;tych tunelach krążyły legendy. Że w&nbsp;nich złoto i&nbsp;inne kosztowności Niemcy pochowali.</p>
			<p class="calibre9">&ndash;	Tak, pamiętam. Pana ojciec ich szukał.</p>
			<p class="calibre9">&ndash;	Nie tylko on.</p>
			<p class="calibre9">&ndash;	Gdzie one są?&nbsp;&ndash; dodała na jednym tchu.</p>
			<p class="calibre9">&ndash;	Matko Boska, nie wiem…</p>
			<p class="calibre9">&ndash;	To niech się pan dowie. Szybko.</p>
			<p class="calibre9">Zenon powiódł wzrokiem po okolicy, jakby chciał pokazać, że nie ma w&nbsp;zasięgu wzroku nikogo, od kogo mogliby uzyskać informacje.</p>
			<p class="calibre9">&ndash;	Obawiam się, że…</p>
			<p class="calibre9">&ndash;	Na pewno zna pan jakichś ludzi, którzy szukali&nbsp;&ndash; ucięła.&nbsp;&ndash; Niech pan podzwoni, popyta, dowie się, czego tylko można.</p>
			<p class="calibre9">&ndash;	Dobrze, ale…</p>
			<p class="calibre9">&ndash;	Proszę zaczynać.</p>
			<p class="calibre9">Pobłocki skinął głową z&nbsp;przejęciem, jakby powierzano mu wiekopomną misję. Wciąż jednak w&nbsp;jego oczach kołatał się brak przekonania, że zdoła ją wypełnić.</p>
			<p class="calibre9">Podczas gdy on próbował uzyskać informacje na temat rzekomych tuneli, Gocha z&nbsp;Fabischem zaczęli przeszukiwać internet. Liczyli, że trafią na jakieś fora eksploratorów, gdzie ktoś będzie narzekał na zamknięcie któregoś podziemnego kompleksu i&nbsp;jego niedostępność.</p>
			<p class="calibre9">Na nic takiego jednak nie trafili.</p>
			<p class="calibre9">Powszechną wiedzą było, że pod koniec wojny Niemcy intensywnie fortyfikowali Mierzeję Wiślaną, do dziś dało się na niej odnaleźć pozostałości okopów i&nbsp;łączących ich transzei, a&nbsp;oprócz tego bunkry i&nbsp;schrony. Część została całkowicie zasypana, część dało się jeszcze zidentyfikować.</p>
			<p class="calibre9">Nie był to Dolny Śląsk, gdzie ostały się Riese i&nbsp;inne podobne obiekty, znacznie przestronniejsze niż oglądany w&nbsp;transmisji Labirynt. Skoro jednak tam budowano pod koniec wojny praktycznie podziemne miasta, może tutaj również istniała choćby ich namiastka?</p>
			<p class="calibre9">Gocha liczyła na to, że w&nbsp;dawnych legendach tkwi ziarno prawdy. Mierzeja Wiślana była rozległym terenem, w&nbsp;większości zalesionym. Okolica Piasków jako koniec świata stwarzała idealne możliwości, by się tam ukryć. A&nbsp;przecież wystarczyłoby, by organizatorzy tej makabrycznej rozgrywki znaleźli choćby część dawnego tunelu.</p>
			<p class="calibre9">Ściany samego Labiryntu dałoby się wznieść bez problemu. Nietrudno byłoby osiągnąć efekt, podzielić tę niewielką przestrzeń, wyodrębnić cele.</p>
			<p class="calibre9">Rosa i&nbsp;Kacper starali się odnaleźć cokolwiek, ale jedyne informacje pochodziły z&nbsp;niepewnych źródeł, w&nbsp;których pisano też o&nbsp;złotym pociągu czy komnacie bursztynowej. Wyglądało na to, że opowieści o&nbsp;podziemnych tunelach na Mierzei Wiślanej należy włożyć między bajki.</p>
			<p class="calibre9">Zenon jednak się nie poddawał. Wciąż dzwonił, rozmawiał z&nbsp;ludźmi, starał się trafić na kogoś, kto pamiętał jeszcze powojenne czasy. Trud, z&nbsp;jakim mu to przychodziło, uświadomił Gośce, ile czasu upłynęło. Zarówno w&nbsp;historii, jak i&nbsp;w jej życiu.</p>
			<p class="calibre9">Razem z&nbsp;Fabischem przejrzeli kolejną stronę, kiedy rozległ się cichy dźwięk notyfikacji z&nbsp;innej zakładki. Oboje natychmiast zrozumieli, co się dzieje.</p>
			<p class="calibre9">Przełączyli na „Labirynt krwi”.</p>
			<p class="calibre9">Nad strumieniem wideo pojawił się licznik świadczący o&nbsp;tym, że uczestnicy tym razem będą mieli jeszcze mniej czasu na podjęcie decyzji.</p>
			<p class="calibre9">Wszystko przyspieszało, wszystko zaczynało pędzić ku nieuchronnemu finałowi.</p>
			<p class="calibre9">Cała grupa weszła na Plac, starała się jakoś poradzić sobie z&nbsp;widokiem, który tam zastała. Gocha przysłuchiwała się rozmowom, analizowała to, co robił i&nbsp;mówił Edling. Starała się ustalić, czy faktycznie wie więcej niż inni, nie potrafiła jednak tego stwierdzić.</p>
			<p class="calibre9">Praktycznie nie wahał się przed zamianą cel z&nbsp;Anitą Gaberek.</p>
			<p class="calibre9">Niedługo potem zegar dobiegł do zera i&nbsp;rozległ się dźwięk świadczący o&nbsp;tym, że uczestnicy muszą pędzić do swoich pokojów.</p>
			<p class="calibre9">Rosa nerwowo obserwowała Edlinga, kątem oka widząc też przekaz z&nbsp;innych korytarzy.</p>
			<p class="calibre9">Katarzyna Łaba trafiła na otwarte drzwi.</p>
			<p class="calibre9">Te prowadzące do pierwotnego pokoju Gerarda, tym razem przypisanego Anicie Gaberek, również się otworzyły.</p>
			<p class="calibre9">&ndash;	Kurwa mać, mógł się nie zamieniać&nbsp;&ndash; syknął Fabisch.</p>
			<p class="calibre9">Wszystko trwało tylko kilka sekund, Gocha miała jednak wrażenie, że zanurza się w&nbsp;wieczności.</p>
			<p class="calibre9">Beata Drejer miała szczęście. Wpadła do swojego pokoju, zatrzasnęła za sobą drzwi.</p>
			<p class="calibre9">Bejtar albo Edling.</p>
			<p class="calibre9">Edling albo Bejtar.</p>
			<p class="calibre9">Innego wyjścia nie było.</p>
			<p class="calibre9">Obserwowała, jak Gerard łapie za klamkę. Chciała zamknąć oczy, nie patrzeć, przeczekać. Zniknąć i&nbsp;wrócić do świata dopiero, kiedy wszystko będzie jasne.</p>
			<p class="calibre9">Drzwi ani drgnęły.</p>
			<p class="calibre9">Opadło ją skrajne przerażenie i&nbsp;niedowierzanie, nim uświadomiła sobie, że Edling jeszcze za nie nie pociągnął. Zrobił to ułamek sekundy później, po czym rzucił krótkie spojrzenie w&nbsp;głąb korytarza.</p>
			<p class="calibre9">Potem wpadł do środka i&nbsp;zamknął za sobą.</p>
			<p class="calibre9">&ndash;	Niech mnie chuj…&nbsp;&ndash; rzucił pod nosem Fabisch.&nbsp;&ndash; Jonasz Bejtar…</p>
			<p class="calibre9">Kabalista z&nbsp;Chabrów stał przed zamkniętymi drzwiami, odwrócony tyłem do kamery. Nie poruszał się, jakby dopadł go całkowity paraliż.</p>
			<p class="calibre9">W końcu drgnął, a&nbsp;następnie powoli się odwrócił. Jego twarz wyrażała niemożliwe do ukrycia przerażenie.</p>
			<p class="calibre9">Nie próbował ponownie otworzyć, nie dobijał się do drzwi. Powolnym krokiem ruszył w&nbsp;kierunku Placu, jakby pogodził się z&nbsp;tym, co miało się wydarzyć. Z&nbsp;pewnością jednak tak nie było.</p>
			<p class="calibre9">&ndash;	Co on robi?&nbsp;&ndash; odezwał się Kacper.</p>
			<p class="calibre9">&ndash;	Próbuje się ratować.</p>
			<p class="calibre9">&ndash;	Jak?</p>
			<p class="calibre9">&ndash;	Tak jak robił to zawsze.</p>
			<p class="calibre9">Fabisch oderwał wzrok od wchodzącego na Plac Bejtara.</p>
			<p class="calibre9">&ndash;	Będzie próbował zmanipulować tych ludzi&nbsp;&ndash; dodała Gośka.&nbsp;&ndash; Przekonać ich, żeby go oszczędzili.</p>
			<p class="calibre9">&ndash;	Na to chyba nie ma szans.</p>
			<p class="calibre9">&ndash;	Nie&nbsp;&ndash; potwierdziła.&nbsp;&ndash; Nie ma.</p>
			<p class="calibre9">Chwilę później główne drzwi się otworzyły. W&nbsp;głębi korytarza musiały być zainstalowane silne lampy, bo nie sposób było dostrzec, co się w&nbsp;nim znajduje.</p>
			<p class="calibre9">W jednej z&nbsp;kamer Gośka zauważyła zarysy dwóch postaci na tle jasności. Szły z&nbsp;bronią wycelowaną przed siebie, prosto na Bejtara.</p>
			<p class="calibre9">Ten uniósł otwarte dłonie.</p>
			<p class="calibre9">&ndash;	Mogę okazać się przydatny&nbsp;&ndash; powiedział.&nbsp;&ndash; Ten show może wiele zyskać, jeśli mnie zaangażujecie. Widzowie chcą w&nbsp;tym uczestniczyć, a&nbsp;ja mogę zapewnić im przepustkę do tego.</p>
			<p class="calibre9">Starał się, by jego głos brzmiał spokojnie, ale trząsł się jak nigdy wcześniej. Rosa wielokrotnie miała do czynienia z&nbsp;tym człowiekiem, prześledziła zresztą większość jego rozmów i&nbsp;wywiadów. Nigdy nie widziała, by tak bardzo różnił się od samego siebie.</p>
			<p class="calibre9">&ndash;	Potrzebujecie kogoś, kto…</p>
			<p class="calibre9">Nie pozwolili mu powiedzieć nic więcej.</p>
			<p class="calibre9">Pojedynczy strzał. Ciało upadające na podłogę. Krew rozlewająca się wokół.</p>
			<p class="calibre9">Kabalista z&nbsp;Chabrów umarł tak, jak żył&nbsp;&ndash; próbując oszukać los.</p>
			<h2 class="sigil_not_in_toc">7</h2>
			<p class="miejsce">Labirynt, nieznana lokalizacja</p>
			<p class="styl">Gerard słyszał wystrzał, co świadczyło o&nbsp;tym, że tym razem musiał paść nie w&nbsp;celi, ale na Placu. Spodziewał się, że ktokolwiek zginął, próbował bronić się do końca. Może apelował, błagał, starał się czymś przekupić organizatorów.</p>
			<p class="calibre9">Jeśli Edling rozumiał dobrze to, co się działo, nie było na to najmniejszych szans.</p>
			<p class="calibre9">Drzwi otworzyły się dość szybko, raptem po dwóch godzinach. Gerard niemal natychmiast zerwał się z&nbsp;łóżka i&nbsp;ruszył na zewnątrz. Wpadł na Plac równocześnie z&nbsp;Beatą Drejer.</p>
			<p class="calibre9">Ledwo go dostrzegła, rzuciła się na niego. Objęła go za kark, on ją w&nbsp;pasie. Przyciągnął ją mocno do siebie, a&nbsp;ona przywarła tak, jakby nigdy nie miała zamiaru puszczać. Nie zwracali uwagi na krew pod ich stopami. Nie zastanawiali się nad tym, kto jeszcze przeżył. Zapadli się w&nbsp;sobie nawzajem, jakby było to jedyne miejsce, gdzie mogą odnaleźć spokój.</p>
			<p class="calibre9">Edling widział, że nie może pozwolić sobie na ten komfort.</p>
			<p class="calibre9">Miał tylko moment, by wykorzystać tę okazję.</p>
			<p class="calibre9">Chciał się odezwać, chciał coś powiedzieć, póki dwie pozostające przy życiu osoby nie dotarły na Plac.</p>
			<p class="calibre9">Nie zdążył, gdyż z&nbsp;głośników rozbrzmiał donośny głos.</p>
			<p class="calibre9">&ndash;	Zero, zero, jeden.</p>
			<p class="calibre9">Oboje natychmiast się od siebie odsunęli i&nbsp;powiedli zdezorientowanym wzrokiem dookoła.</p>
			<p class="calibre9">&ndash;	Zero, zero, jeden&nbsp;&ndash; powtórzył głos.</p>
			<p class="calibre9">&ndash;	Gerard?</p>
			<p class="calibre9">Gaberek i&nbsp;Łaba dołączyły do nich, rozglądały się niepewnie, sprawiały wrażenie dzikich zwierząt w&nbsp;klatce.</p>
			<p class="calibre9">&ndash;	Czyli jasnowidz&nbsp;&ndash; rzuciła Anita, patrząc na świeżą krew.</p>
			<p class="calibre9">Katarzyna otwierała usta, by coś powiedzieć, dźwięk z&nbsp;głośników jednak rozległ się ponownie.</p>
			<p class="calibre9">&ndash;	Zero, jeden, jeden.</p>
			<p class="calibre9">&ndash;	O&nbsp;chuj tu…</p>
			<p class="calibre9">&ndash;	Zero, zero, jeden.</p>
			<p class="calibre9">&ndash;	Co to ma, kurwa, znaczyć?!&nbsp;&ndash; wydarła się Gaberek.</p>
			<p class="calibre9">Łaba cofnęła się, jakby naszła ją obawa, że towarzyszkę dzieli tylko krok od utraty zmysłów. Beata nadal trzymała ramię Edlinga, choć zdawała się tego nieświadoma. Dopiero po chwili cofnęła rękę.</p>
			<p class="calibre9">&ndash;	Co to było?&nbsp;&ndash; dodała Anita.&nbsp;&ndash; Jakiś kod? Jakaś wskazówka?</p>
			<p class="calibre9">&ndash;	Najpewniej&nbsp;&ndash; odparł Gerard.</p>
			<p class="calibre9">&ndash;	Znaczy? Coś z&nbsp;tego zrozumiałeś?</p>
			<p class="calibre9">&ndash;	Obawiam się, że tyle co pani.</p>
			<p class="calibre9">Obawiał się czegoś jeszcze, mianowicie, że znów zarzuci go stekiem przekleństw i&nbsp;nie da mu wiary. Ona jednak obróciła się raptownie do Katarzyny.</p>
			<p class="calibre9">&ndash;	Słyszałaś, co było na początku?</p>
			<p class="calibre9">&ndash;	Zero, zero, jeden&nbsp;&ndash; odpowiedziała Łaba.&nbsp;&ndash; Powtórzył to dwa razy.</p>
			<p class="calibre9">&ndash;	A&nbsp;potem?</p>
			<p class="calibre9">Zero, jeden, jeden, odparł w&nbsp;duchu Edling.</p>
			<p class="calibre9">Anita nie myliła się co do tego, że nie dzieli się wszystkim. Miał pewne domysły, pewne teorie, pewne hipotezy. Te jednak runęły wraz ze śmiercią Bejtara.</p>
			<p class="calibre9">W tej chwili został praktycznie z&nbsp;niczym. Musiał zrewidować swoje dotychczasowe przypuszczenia.</p>
			<p class="calibre9">Nic tu do nich nie pasowało.</p>
			<p class="calibre9">&ndash;	Chyba zero, jeden, jeden&nbsp;&ndash; odezwała się Katarzyna, po czym zerknęła na Drejer.&nbsp;&ndash; Nie?</p>
			<p class="calibre9">&ndash;	Chyba tak.</p>
			<p class="calibre9">&ndash;	No i&nbsp;co to znaczy?&nbsp;&ndash; dodała nerwowo Anita.&nbsp;&ndash; Jakiś kod binarny?</p>
			<p class="calibre9">Nikt się nie odezwał, a&nbsp;Edling robił wszystko, by znaleźć się myślami jak najdalej od tej sytuacji. Wiedział, że czasu jest niewiele, skracał się przy każdej rundzie.</p>
			<p class="calibre9">Jednocześnie miał świadomość, że z&nbsp;całą pewnością otrzymali od organizatorów coś, co powinno pozwolić im rozstrzygnąć, które drzwi nie otworzą się jako następne.</p>
			<p class="calibre9">Ile mieli czasu? O&nbsp;jak wiele tym razem go skrócono?</p>
			<p class="calibre9">Czuł na sobie agresywne spojrzenie Anity i&nbsp;wiedział, jak niewiele trzeba, by straciła resztki racjonalności. Bynajmniej się nie dziwił. Wszyscy znaleźli się w&nbsp;niemożliwej sytuacji, nad wszystkimi zawisło widmo śmierci. I&nbsp;tylko jedna osoba spośród nich mogła przeżyć.</p>
			<p class="calibre9">Odsunął od siebie te myśli.</p>
			<p class="calibre9">Skupił się na tym, co usłyszał.</p>
			<p class="calibre9">„Zero, zero, jeden”. Powtórzone, więc z&nbsp;pewnością istotne.</p>
			<p class="calibre9">Po tym nastąpiła przerwa. Znacznie dłuższa niż między powtórzeniami.</p>
			<p class="calibre9">Później: „zero, jeden, jeden”.</p>
			<p class="calibre9">Potem znów bez pauzy: „zero, zero, jeden”.</p>
			<p class="calibre9">Co to oznaczało?</p>
			<p class="calibre9">Kod binarny, tyle było oczywiste, Gaberek miała rację. Do czego więc wykorzystywano zapis zero-jedynkowy? Dało się nim zapisać liczby, każda mogła być wyrażona za pomocą zer i&nbsp;jedynek, dzięki temu działały komputery. Można było dzięki niemu kodować tekst, przetwarzać dane, wykonywać operacje algorytmiczne, w&nbsp;dodatku używało się go do sterowania urządzeniami elektrycznymi. Zero to brak napięcia, jedynka napięcie.</p>
			<p class="calibre9">Anita rzuciła coś pod jego adresem, potem wdała się w&nbsp;rozmowę z&nbsp;Łabą. Drejer stała obok niego, jej ręka znajdowała się tuż przy jego dłoni, jakby czekała na choćby nieznaczny ruch z&nbsp;jego strony.</p>
			<p class="calibre9">&ndash;	Pozostały czas: pięć minut&nbsp;&ndash; rozległ się zniekształcony głos.</p>
			<p class="calibre9">Edling zignorował przekleństwa lejące się z&nbsp;ust Gaberek, skupiał się na zerach i&nbsp;jedynkach. Który ze sposobów ich wykorzystania był tutaj kluczowy? Jak można by dzięki niemu przekazać, które drzwi się nie otworzą?</p>
			<p class="calibre9">Pomyślał o&nbsp;ostatnim z&nbsp;zastosowań. Zero brak napięcia, jedynka napięcie.</p>
			<p class="calibre9">Może powinien to rozważyć pod tym kątem?</p>
			<p class="calibre9">W porządku, ale w&nbsp;takim razie jaki sens miało podawanie tych ciągów przez głośnik? W&nbsp;pierwszym znajdowały się trzy cyfry, które zostały powtórzone, potem…</p>
			<p class="calibre9">Nagle urwał tok myśli.</p>
			<p class="calibre9">Nikt nic nie powtarzał. Był to jeden ciąg.</p>
			<p class="calibre9">Gdyby zwykł kląć w&nbsp;umyśle, rozległoby się w&nbsp;nim głośne „kurwa mać”. Pospiesznie wyobraził sobie ciąg, który pojawił się jako pierwszy. Zero, zero, jeden, zero, zero, jeden.</p>
			<p class="calibre9">Tak, to miało sens. Boże, chyba to rozwiązał.</p>
			<p class="calibre9">Jeśli tak, drugi ciąg dawał pojęcie o&nbsp;tym, które drzwi pozostaną zamknięte w&nbsp;tej rundzie. Szybko to obliczył i&nbsp;zastygł w&nbsp;bezruchu.</p>
			<p class="calibre9">Nie otworzą się te celi Anity Gaberek. Celi, która wcześniej należała do niego.</p>
			<p class="calibre9">&ndash;	Pozostały czas: trzy minuty.</p>
			<p class="calibre9">Zakładając, że się nie mylił, musiał dobrze to rozegrać. Propozycja, żeby wszyscy pozostali w&nbsp;swoich pokojach, sprawi, że reszta nabierze podejrzeń, a&nbsp;Anita ani chybi będzie chciała się z&nbsp;nim zamienić.</p>
			<p class="calibre9">Musi natychmiast wymyślić coś wiarygodnego, by chciała zostać tam, gdzie jest.</p>
			<p class="calibre9">&ndash;	Wpadłeś na coś&nbsp;&ndash; syknęła.</p>
			<p class="calibre9">&ndash;	Nie.</p>
			<p class="calibre9">&ndash;	Widzę, kurwa, że tak&nbsp;&ndash; odparła i&nbsp;znalazła się przy nim.&nbsp;&ndash; Mów!</p>
			<p class="calibre9">&ndash;	Spokojnie!&nbsp;&ndash; rzuciła Beata.</p>
			<p class="calibre9">Zanim Gerard zdążył zareagować, Drejer ją odepchnęła, a&nbsp;Gaberek odpłaciła się tym samym. Spojrzały na siebie tak, jakby miały zamiar rzucić się sobie do gardeł.</p>
			<p class="calibre9">Edling musiał działać natychmiast.</p>
			<p class="calibre9">&ndash;	Powinniśmy się zamienić&nbsp;&ndash; rzucił.</p>
			<p class="calibre9">&ndash;	Co?&nbsp;&ndash; wypaliła Łaba.&nbsp;&ndash; Kto z&nbsp;kim?</p>
			<p class="calibre9">&ndash;	Wszyscy. Na jednej i&nbsp;tej samej zasadzie.</p>
			<p class="calibre9">&ndash;	O&nbsp;czym ty, kurwa, mówisz?&nbsp;&ndash; odparowała Anita.</p>
			<p class="calibre9">&ndash;	Przesuńmy się o&nbsp;jedno miejsce dalej.</p>
			<p class="calibre9">Żadna z&nbsp;kobiet się nie odezwała, a&nbsp;Gerard skupiał wzrok na Anicie.</p>
			<p class="calibre9">&ndash;	Beata jest w&nbsp;pokoju numer jeden, pani w&nbsp;pokoju numer dwa, numer trzeci był Bejtara, w&nbsp;numerze czwartym jestem w&nbsp;tej chwili ja, w&nbsp;piątym pani Katarzyna, a&nbsp;szósty jest zamknięty po…</p>
			<p class="calibre9">&ndash;	Dobrze wiemy po kim&nbsp;&ndash; ucięła Anita.&nbsp;&ndash; Więc chcesz być w&nbsp;piątym?</p>
			<p class="calibre9">&ndash;	Nie chodzi o&nbsp;to, czego chcę. Chodzi o&nbsp;to, że…</p>
			<p class="calibre9">&ndash;	Czy może bardziej zależy ci na tym, żeby twoja dziewczyna wylądowała w&nbsp;numerze dwa? Co?</p>
			<p class="calibre9">Edling miał nadzieję, że postąpił słusznie. Sporo ryzykował. Jeśli ta kobieta przejrzałaby jego plan i&nbsp;wszyscy przystaliby na jego propozycję, w&nbsp;istocie skazałby Beatę na śmierć.</p>
			<p class="calibre9">Zakładając, że się nie pomylił.</p>
			<p class="calibre9">Zakładając, że to rozgryzł.</p>
			<p class="calibre9">Po tej rundzie wszystko stanie się jasne. Musieli z&nbsp;Drejer przeżyć jednak na tyle długo, by to zweryfikować.</p>
			<p class="calibre9">&ndash;	To ma sens&nbsp;&ndash; poparła go Beata.&nbsp;&ndash; Zwiększamy losowość, przez co…</p>
			<p class="calibre9">&ndash;	Dla ciebie ma sens&nbsp;&ndash; ucięła Łaba.&nbsp;&ndash; Bo wiesz, że on nie zaproponowałby niczego, co by ci zagroziło.</p>
			<p class="calibre9">Na taki wniosek ze strony tych kobiet liczył. Takiej narracji chciał. Wiedział jednak, że nie może zrobić nic, by zwiększyć swoje szanse. Każda najmniejsza próba nacisku spotkałaby się z&nbsp;dalszymi podejrzeniami.</p>
			<p class="calibre9">&ndash;	Pozostały czas: dwie minuty.</p>
			<p class="calibre9">Wszyscy gorączkowo po sobie spojrzeli.</p>
			<p class="calibre9">&ndash;	Dobra&nbsp;&ndash; rzuciła Anita do Łaby.&nbsp;&ndash; Skoro chce ocalić tę laskę, to zastanówmy się, dlaczego jej obecna cela, jedynka, miałaby się nie otworzyć.</p>
			<p class="calibre9">&ndash;	Może chodzi o&nbsp;skrajności?&nbsp;&ndash; podsunęła Katarzyna.&nbsp;&ndash; Najpierw była szóstka, potem trójka. Koniec i&nbsp;środek.</p>
			<p class="calibre9">&ndash;	Czyli teraz może być początek.</p>
			<p class="calibre9">&ndash;	Może być&nbsp;&ndash; przyznała Łaba.</p>
			<p class="calibre9">Mówiąc to, cofała się już w&nbsp;kierunku swojego korytarza.</p>
			<p class="calibre9">Edling prosił w&nbsp;duchu Gaberek, by zrobiła dokładnie to samo. By uwierzyła, że to wszystko ma sens. By wraz ze swoją towarzyszką zaczęły się ratować, polegając na zwodniczej intuicji.</p>
			<p class="calibre9">&ndash;	Tak to sobie wykminiłeś?&nbsp;&ndash; rzuciła nerwowo Anita.</p>
			<p class="calibre9">&ndash;	Niczego sobie nie…</p>
			<p class="calibre9">&ndash;	I&nbsp;myślałeś, że to łykniemy?</p>
			<p class="calibre9">&ndash;	Niech pani chwilę poczeka.</p>
			<p class="calibre9">&ndash;	Nie mam na co&nbsp;&ndash; stwierdziła Gaberek.</p>
			<p class="calibre9">Edling zrobił krok w&nbsp;jej kierunku, ale ta natychmiast wycofała się do korytarza, jakby obawiała się, że spróbuje zatrzymać ją siłą. Nie mogła pobiec do celi, nie było sensu walić w&nbsp;zamknięte drzwi.</p>
			<p class="calibre9">Wycofywała się powoli, ostrożnie.</p>
			<p class="calibre9">&ndash;	Nie podchodź.</p>
			<p class="calibre9">&ndash;	Pozostały czas: minuta.</p>
			<p class="calibre9">&ndash;	Zostań tam, gdzie, kurwa, jesteś&nbsp;&ndash; poradziła mu Anita.&nbsp;&ndash; Albo ci łeb rozpierdolę.</p>
			<p class="calibre9">Gerard zrobił krok w&nbsp;jej stronę.</p>
			<p class="calibre9">&ndash;	Stój!&nbsp;&ndash; rzuciła.</p>
			<p class="calibre9">Czas upływał stanowczo zbyt wolno. Edling wiedział, że im więcej czasu policjantka będzie miała na zastanowienie, tym gorzej dla niego. W&nbsp;końcu zrozumie, że jeśli nie rzuca się na nią z&nbsp;pięściami, to coś jest nie w&nbsp;porządku.</p>
			<p class="calibre9">Gerard podszedł więc jeszcze bliżej, uniósł jednak dłonie w&nbsp;bezbronnym geście.</p>
			<p class="calibre9">&ndash;	Stój, mówię!</p>
			<p class="calibre9">&ndash;	Proszę się uspokoić, naprawdę nie proponowałem niczego, co…</p>
			<p class="calibre9">Nagle rozległa się syrena. Drzwi zostały otworzone.</p>
			<p class="calibre9">Anita błyskawicznie się obróciła i&nbsp;popędziła w&nbsp;kierunku celi. Katarzyny Łaby już na Placu nie było, została jedynie Beata.</p>
			<p class="calibre9">&ndash;	Biegnij&nbsp;&ndash; polecił Gerard.&nbsp;&ndash; Wszystko w&nbsp;porządku.</p>
			<p class="calibre9">Nie widział nawet, jak zareagowała, sam od razu ruszył w&nbsp;stronę swojego korytarza.</p>
			<p class="calibre9">Miał nadzieję, że się nie pomylił.</p>
			<h2 class="sigil_not_in_toc">8</h2>
			<p class="miejsce">Mamonowo, obwód królewiecki</p>
			<p class="styl">Musiał zrozumieć, powtarzała sobie w&nbsp;duchu Gocha, inaczej nigdy by nie zaryzykował. Obserwowała cztery okienka, na których widać było cztery pary drzwi. Anita i&nbsp;Katarzyna stały już przy swoich, czekały. Gerard i&nbsp;Beata znajdowali się jeszcze w&nbsp;korytarzach, kiedy rozległa się syrena alarmowa.</p>
			<p class="calibre9">&ndash;	Wie, co robi&nbsp;&ndash; rzuciła.</p>
			<p class="calibre9">Kacper Fabisch oderwał wzrok od monitora, widząc jednak brak pewności na twarzy Rosy, od razu wrócił do obserwowania tego, co się działo. Tym razem towarzyszyli im też Dima i&nbsp;Zenon, wszyscy skupieni na ekranie.</p>
			<p class="calibre9">&ndash;	Ale jak to ustalił?&nbsp;&ndash; spytał Pobłocki.&nbsp;&ndash; Z&nbsp;tych zer i&nbsp;jedynek?</p>
			<p class="calibre9">&ndash;	Nie wiem&nbsp;&ndash; odparła Gośka.</p>
			<p class="calibre9">Ale ustalił, dodała w&nbsp;duchu, musiał ustalić.</p>
			<p class="calibre9">Ostatnie słowa, które rzucił do Beaty, dobitnie to potwierdzały. Zapewnił ją, że wszystko jest w&nbsp;porządku. W&nbsp;dodatku tym swoim uczonym, opanowanym głosem.</p>
			<p class="calibre9">Kiedy zbliżał się do drzwi, Gocha zamknęła oczy.</p>
			<p class="calibre9">Niech cię chuj, Gero, rzuciła bezgłośnie. Niech cię chuj, bo potrafisz świetnie kłamać, kiedy uznajesz to za moralnie uzasadnione.</p>
			<p class="calibre9">Nie mogła wykluczyć, że w&nbsp;tym wypadku tak było.</p>
			<p class="calibre9">Syrena ucichła, ale Rosa nie otwierała oczu. Wcześniej tylko cudem znalazła w&nbsp;sobie odwagę, by to zrobić. Teraz nie miała jej już w&nbsp;zapasie.</p>
			<p class="calibre9">Rozległ się metaliczny dźwięk. Troje drzwi się otworzyło.</p>
			<p class="calibre9">&ndash;	Jezu…&nbsp;&ndash; jęknął Fabisch.</p>
			<p class="calibre9">Raptownie podniosła powieki, a&nbsp;jej wzrok padł na widok z&nbsp;kamery przy celi Beaty Drejer. Prokuratorka bez trudu weszła do środka.</p>
			<p class="calibre9">&ndash;	Pięć…&nbsp;&ndash; rozległ się zniekształcony głos, znów odliczający czas do zamknięcia cel.</p>
			<p class="calibre9">Tylko ułamek sekundy trwało przeniesienie wzroku na transmisję ukazującą Gerarda. Ledwo Gocha to zrobiła, przekonała się, że drzwi są otwarte.</p>
			<p class="calibre9">&ndash;	Cztery…</p>
			<p class="calibre9">Niemal straciła władzę w&nbsp;nogach.</p>
			<p class="calibre9">Zobaczyła Anitę Gaberek, która szarpnęła za nieruchomą klamkę, potem obróciła się na pięcie i&nbsp;puściła pędem w&nbsp;kierunku Placu.</p>
			<p class="calibre9">&ndash;	Trzy…</p>
			<p class="calibre9">Była już prawie w&nbsp;przestrzeni wspólnej. Może zdąży. Jeśli wie, gdzie biec, jeśli nie weźmie żadnego zakrętu.</p>
			<p class="calibre9">&ndash;	Dwa…</p>
			<p class="calibre9">Wybiegła na Plac i&nbsp;nie zwalniając ani na moment, wpadła do najbliższego korytarza.</p>
			<p class="calibre9">&ndash;	Jeden…</p>
			<p class="calibre9">Cela, w&nbsp;której stronę pędziła, była zajęta przez Katarzynę Łabę. Czy gdyby Gaberek zdążyła, jej towarzyszka wpuściłaby ją do środka?</p>
			<p class="calibre9">Gośka szczerze w&nbsp;to wątpiła. Wątpiła bowiem, że kogokolwiek byłoby na to stać. Podpisałby wyrok nie tylko na drugą osobę, ale także na siebie. Jedynym powodem takiego zachowania byłby źle pojmowany humanitaryzm, mylna empatia lub po prostu chęć towarzyszenia w&nbsp;śmierci temu, kto i&nbsp;tak już nie żyje.</p>
			<p class="calibre9">Anita nie zdążyła w&nbsp;porę dopaść do drzwi. Zaczęła w&nbsp;nie uderzać, jakby istniał cień szansy, że dzięki temu dostanie się do środka. Zaraz potem odnotowała to, co usłyszeli też wszyscy widzowie „Labiryntu krwi”.</p>
			<p class="calibre9">Dźwięk otwieranych drzwi tuż pod liściem laurowym.</p>
			<p class="calibre9">Gaberek rozejrzała się jak spłoszone zwierzę, krzyknęła coś.</p>
			<p class="calibre9">Nadal się wydzierała, kiedy zamaskowane osoby zjawiły się w&nbsp;korytarzu z&nbsp;wycelowaną przed siebie bronią. Dwa strzały, inaczej niż poprzednio. Gośce przeszło przez myśl, że ci ludzie za każdym razem zabijają inaczej, jakby sam fakt śmierci nie wystarczał i&nbsp;widzom potrzeba było czegoś więcej.</p>
			<p class="calibre9">Najpierw powolne mordowanie, potem jeden strzał, teraz dwa.</p>
			<p class="calibre9">Anita próbowała się na nich rzucić, kiedy pociągnęli za spust. Ciało wylądowało pod ich nogami, oni jednak sprawiali wrażenie, jakby zupełnie ich ten widok nie poruszył. Jakby to, co zrobili, było zwykłym zadaniem do wykonania.</p>
			<p class="calibre9">Postąpili z&nbsp;nim tak, jak z&nbsp;poprzednimi zwłokami. Przeciągnęli je bez bez żadnego szacunku po podłodze aż do wyjścia. Drzwi się otworzyły, wyszli, zaraz potem się zamknęły.</p>
			<p class="calibre9">Gocha wbijała nieruchomy wzrok w&nbsp;transmisję z&nbsp;Placu, przez moment nie potrafiąc się ocknąć. W&nbsp;końcu potrząsnęła głową i&nbsp;gwałtownie obróciła się w&nbsp;kierunku Zenona.</p>
			<p class="calibre9">&ndash;	Ma pan coś?&nbsp;&ndash; rzuciła.&nbsp;&ndash; Cokolwiek?</p>
			<p class="calibre9">Dołączył do nich przed chwilą po serii kolejnych telefonów, nie zdążył jednak nic zaraportować, nim rozpoczęła się kolejna runda „Labiryntu krwi”.</p>
			<p class="calibre9">Teraz milczał.</p>
			<p class="calibre9">&ndash;	Panie Zenonie.</p>
			<p class="calibre9">&ndash;	Tak?</p>
			<p class="calibre9">&ndash;	Udało się panu coś ustalić?</p>
			<p class="calibre9">Chrząknął cicho i&nbsp;z&nbsp;trudem oderwał wzrok od monitora.</p>
			<p class="calibre9">&ndash;	Niewiele&nbsp;&ndash; odparł.</p>
			<p class="calibre9">&ndash;	To więcej niż nic&nbsp;&ndash; rzucił Fabisch.</p>
			<p class="calibre9">Wyraz twarzy Pobłockiego świadczył raczej o&nbsp;tym, że obydwa pojęcia są prawie tożsame.</p>
			<p class="calibre9">&ndash;	Dotarłem do kilku osób w&nbsp;Krynicy, które to i&nbsp;owo jeszcze pamiętają&nbsp;&ndash; oznajmił Zenon.&nbsp;&ndash; Mówiły to, co mówił mi ojciec. Że były jakieś tunele, że się tam szukało skarbów, ale to wszystko.</p>
			<p class="calibre9">Gocha zaklęła cicho.</p>
			<p class="calibre9">&ndash;	Żadnych konkretów?</p>
			<p class="calibre9">&ndash;	Niestety&nbsp;&ndash; odparł Pobłocki.&nbsp;&ndash; Naprawdę próbowałem, skontaktowałem się już ze wszystkimi, którzy mogliby…</p>
			<p class="calibre9">&ndash;	A&nbsp;doniesienia medialne?&nbsp;&ndash; ucięła Rosa, patrząc na Kacpra.&nbsp;&ndash; Wyłowiłeś coś?</p>
			<p class="calibre9">&ndash;	Nic. Dalej same legendy w&nbsp;niepoważnych miejscach.</p>
			<p class="calibre9">&ndash;	Jasny chuj…</p>
			<p class="calibre9">Fabisch wskazał ostrożnie na transmisję.</p>
			<p class="calibre9">&ndash;	To nie musi być pod ziemią&nbsp;&ndash; zauważył.&nbsp;&ndash; Równie dobrze mogliby to zorganizować w&nbsp;jakimś budynku na uboczu, gdzie nikt nie…</p>
			<p class="calibre9">&ndash;	Za duże ryzyko&nbsp;&ndash; przerwała mu Gośka.&nbsp;&ndash; A&nbsp;oni są zbyt ostrożni.</p>
			<p class="calibre9">Machinalnie spojrzała na przekaz z&nbsp;celi Edlinga, jakby istniała szansa, że ten znajdzie sposób, by jej coś przekazać. Ale nawet gdyby, sam przecież nie miał żadnej wiedzy.</p>
			<p class="calibre9">Wszystko zależało od niej.</p>
			<p class="calibre9">W porządku. Co wiedziała? Że ci ludzie są gdzieś w&nbsp;okolicy, nie mogli odjechać daleko. I&nbsp;że po wojnie były na mierzei jakieś poniemieckie tunele, może schrony. Trzymano tam Beatę Drejer od lat, więc miejsce musiało być odosobnione, by nikt przypadkowy się nie nawinął.</p>
			<p class="calibre9">Znów spojrzała na transmisję. Podobne konstrukcje z&nbsp;pewnością mogły służyć jako schron, a&nbsp;w końcówce wojny hitlerowcy budowali je wszędzie. Także tutaj. Szczególnie tutaj, przecież kiedy zorientowali się, że Rosja ruszy ze wschodu, to właśnie te tereny jako pierwsze były narażone.</p>
			<p class="calibre9">Rosa nagle oderwała spojrzenie od monitora i&nbsp;wbiła je w&nbsp;Pobłockiego. Ten niepewnie uniósł brwi.</p>
			<p class="calibre9">&ndash;	Zapewniam, że gdyby było jeszcze do kogo zatelefonować, to…</p>
			<p class="calibre9">&ndash;	Do kogo należała mierzeja w&nbsp;czasie wojny?&nbsp;&ndash; ucięła Gocha.</p>
			<p class="calibre9">&ndash;	Słucham?</p>
			<p class="calibre9">&ndash;	Do Niemiec&nbsp;&ndash; odezwał się Dima.&nbsp;&ndash; Cała Bałtijskaja Kosa razem z&nbsp;Prusami Wschodnimi stanowiły terytorium Rzeszy.</p>
			<p class="calibre9">&ndash;	Nie była przedzielona jak teraz?</p>
			<p class="calibre9">&ndash;	Nie. Granica na mierzei powstała dopiero po wojnie.</p>
			<p class="calibre9">Gośka natychmiast przeniosła wzrok na Zenona.</p>
			<p class="calibre9">&ndash;	Jak ta granica wtedy wyglądała?&nbsp;&ndash; rzuciła szybko.</p>
			<p class="calibre9">&ndash;	Cóż…</p>
			<p class="calibre9">&ndash;	Były umocnienia? Siatki jak teraz?</p>
			<p class="calibre9">&ndash;	Nie, na pewno nie. W&nbsp;pierwszych latach po wojnie nie było co się odcinać, bratni naród przecież…</p>
			<p class="calibre9">Pobłocki zawiesił głos, zrozumiawszy, do czego dąży redaktorka.</p>
			<p class="calibre9">&ndash;	Jasny gwint, ma pani rację&nbsp;&ndash; odezwał się.&nbsp;&ndash; Mój ojciec i&nbsp;inni mogli wtedy swobodnie przechodzić przez granicę na mierzei.</p>
			<p class="calibre9">&ndash;	A&nbsp;więc mogli w&nbsp;istocie trafiać na umocnienia po stronie rosyjskiej.</p>
			<p class="calibre9">&ndash;	Tak… z&nbsp;całą pewnością. To by tłumaczyło, dlaczego w&nbsp;tych legendach nie ma pokrycia.</p>
			<p class="calibre9">&ndash;	Bo nikt z&nbsp;naszych dziennikarzy ani eksploratorów nie może sprawdzić terenu po stronie rosyjskiej. A&nbsp;Ruscy sami nie dzielą się niczym na ten temat.</p>
			<p class="calibre9">&ndash;	Cholera by to wzięła…</p>
			<p class="calibre9">Zanim Rosa zdążyła polecić Fabischowi, by natychmiast sprawdził to w&nbsp;sieci, ten już wprowadzał odpowiednie zapytania. Rzuciła okiem na listę wyników, ale nie dostrzegła niczego, co mogłoby im pomóc. Ukazywały to, co w&nbsp;większości podobnych przypadków dotyczących Federacji Rosyjskiej&nbsp;&ndash; brak wiarygodnych informacji.</p>
			<p class="calibre9">Mieli jednak lepsze źródło informacji niż ogólnodostępne strony w&nbsp;sieci.</p>
			<p class="calibre9">&ndash;	Dima…&nbsp;&ndash; zaczęła.</p>
			<p class="calibre9">Rosjanin już wybierał czyjś numer telefonu.</p>
			<h2 class="sigil_not_in_toc">9</h2>
			<p class="miejsce">Labirynt, nieznana lokalizacja</p>
			<p class="styl">Wyszli na Plac jak skazańcy. Edling od razu podszedł do Beaty, a&nbsp;ona nie mając zamiaru tracić czasu, objęła go. Trwali przez moment przytuleni, podczas gdy Katarzyna Łaba stała przy drzwiach wyjściowych, trzymając się za głowę.</p>
			<p class="calibre9">&ndash;	Tym razem czasu jest mniej&nbsp;&ndash; rozległ się zniekształcony głos.&nbsp;&ndash; Wykorzystajcie go mądrze.</p>
			<p class="calibre9">Gerard wypuścił Beatę z&nbsp;objęć i&nbsp;powiódł wzrokiem dookoła. Wiedział, co za moment usłyszy. I&nbsp;miał świadomość, jak wiele to znaczy.</p>
			<p class="calibre9">&ndash;	Zero, jeden, jeden&nbsp;&ndash; dobyło się z&nbsp;głośników.&nbsp;&ndash; Zero, zero, jeden.</p>
			<p class="calibre9">Potwierdziło się wszystko to, czego się spodziewał. Dzięki kolejnemu komunikatowi otrzyma jasny sygnał, które z&nbsp;pozostałych drzwi w&nbsp;tej rundzie pozostaną zamknięte.</p>
			<p class="calibre9">&ndash;	Jeden, jeden, jeden. Zero, zero, jeden.</p>
			<p class="calibre9">Kurwa mać.</p>
			<p class="calibre9">Nawet nie odnotował słów, które pojawiły się w&nbsp;jego umyśle.</p>
			<p class="calibre9">Pokój Beaty się nie otworzy.</p>
			<p class="calibre9">&ndash;	Gerard?&nbsp;&ndash; odezwała się Drejer.&nbsp;&ndash; Rozumiesz coś z&nbsp;tego?</p>
			<p class="calibre9">&ndash;	Nie.</p>
			<p class="calibre9">&ndash;	Na pewno?</p>
			<p class="calibre9">&ndash;	Na pewno&nbsp;&ndash; odparł, kiwając głową.</p>
			<p class="calibre9">Wiedział, że odstawiają teatr na użytek Łaby. Dodatkowe skinienie głową, na które normalnie by się nie zdecydował, powinno pozbawić Beatę wszelkich wątpliwości. I&nbsp;tak się stało, widział to w&nbsp;jej oczach.</p>
			<p class="calibre9">Teraz musiał tylko naprędce obmyślić plan, by Katarzyna zamieniła się celą z&nbsp;którymś z&nbsp;nich.</p>
			<p class="calibre9">&ndash;	To musi mieć jakiś sens…&nbsp;&ndash; powiedziała.&nbsp;&ndash; Ten kod zero-jedynkowy coś oznacza…</p>
			<p class="calibre9">Głos miała słaby, spojrzenie błędne. Wyglądała jak złamany człowiek, który z&nbsp;trudem jest w&nbsp;stanie się podźwignąć.</p>
			<p class="calibre9">&ndash;	Wszystko da się zakodować w&nbsp;zerach i&nbsp;jedynkach…&nbsp;&ndash; dodała.</p>
			<p class="calibre9">&ndash;	Z&nbsp;pewnością&nbsp;&ndash; odparł Edling.&nbsp;&ndash; Ale obawiam się, że nie mamy czasu, żeby to przeanalizować.</p>
			<p class="calibre9">Powiódł wzrokiem po obydwu kobietach.</p>
			<p class="calibre9">Boże, musiał świadomie skazać jedną z&nbsp;nich na pewną śmierć. W&nbsp;przypadku Anity Gaberek było inaczej. Nie miał pewności, istniał psychologiczny wentyl bezpieczeństwa. Teraz z&nbsp;pełną świadomością podpisze wyrok na Łabę.</p>
			<p class="calibre9">O ile uda mu się przekonać ją do zamiany celi.</p>
			<p class="calibre9">&ndash;	To co robimy?&nbsp;&ndash; rzuciła.&nbsp;&ndash; Zostajemy, gdzie jesteśmy?</p>
			<p class="calibre9">&ndash;	Wydaje się, że tak byłoby najroztropniej&nbsp;&ndash; stwierdził Gerard.</p>
			<p class="calibre9">Modlił się w&nbsp;duchu o&nbsp;to, by Beata zaoponowała. On nie mógł tego zrobić, nawet bez zarzutów Gaberek wypadłoby to podejrzanie. Musiał trzymać się pozorów, że nie wie więcej niż reszta.</p>
			<p class="calibre9">Odszedł kawałek, rzucając ukradkowe spojrzenie Drejer. Ta szybko je podchwyciła.</p>
			<p class="calibre9">&ndash;	Zastanówmy się&nbsp;&ndash; mruknęła.</p>
			<p class="calibre9">&ndash;	Nad czym?&nbsp;&ndash; odparł Edling.</p>
			<p class="calibre9">&ndash;	Dotychczas umierają wszyscy, którzy pojawili się w&nbsp;Labiryncie po nas. Ja byłam pierwsza, ty drugi. Spędziliśmy tu razem mnóstwo czasu.</p>
			<p class="calibre9">&ndash;	I? Sądzisz, że to ma jakieś znaczenie?</p>
			<p class="calibre9">&ndash;	Może&nbsp;&ndash; rzuciła, rozkładając ręce.&nbsp;&ndash; Może to wszystko jest ukartowane.</p>
			<p class="calibre9">Gerard zatrzymał się przy stole, przysiadł na nim i&nbsp;skrzyżował ręce na piersi. Chciał pokazać, że nie kontroluje już swoich odruchów, jest tak samo skołowany i&nbsp;zagubiony jak Łaba.</p>
			<p class="calibre9">Ta jednak zdawała się nie analizować jego mowy ciała. Nadal błądziła wzrokiem po Placu, jakby szukała cudownie objawionego wyjścia.</p>
			<p class="calibre9">Przypomniał sobie, jak lata temu nakierowała go na trop w&nbsp;sprawie Kantyka. Postrzegał ją jako dobrą kryminolożkę, porządną osobę. Gorzko pomyślał o&nbsp;tym, że gdyby do tego etapu doszła Gaberek, to, co miał zamiar zrobić, przyszłoby mu łatwiej.</p>
			<p class="calibre9">&ndash;	O&nbsp;czym wy mówicie?&nbsp;&ndash; rzuciła Łaba.</p>
			<p class="calibre9">Beata wypuściła ciężko powietrze i&nbsp;się przygarbiła.</p>
			<p class="calibre9">&ndash;	Nie wiem&nbsp;&ndash; odparła.&nbsp;&ndash; Kurwa, nic już nie wiem…</p>
			<p class="calibre9">Edling pochwalił ją w&nbsp;duchu. Dobre podejście, nienarzucające żadnej hipotezy, pozostawiające wszystko podatne na interpretację Katarzyny.</p>
			<p class="calibre9">&ndash;	Jeśli wszystko jest ustawione, to co to za gra?&nbsp;&ndash; syknęła Łaba, wskazując jedną z&nbsp;kamer.&nbsp;&ndash; Jak mieliby to…</p>
			<p class="calibre9">&ndash;	Nikomu nie muszą się z&nbsp;niczego tłumaczyć&nbsp;&ndash; zauważyła Drejer.&nbsp;&ndash; Mają w&nbsp;dupie ludzkie życie, co dopiero zasady.</p>
			<p class="calibre9">&ndash;	Czyli co? Wydaje ci się, że na końcu po prostu cię oszczędzą? Bo byłaś tu najdłużej? Bo najbardziej cię, kurwa, polubili?</p>
			<p class="calibre9">&ndash;	Nie wiem.</p>
			<p class="calibre9">&ndash;	No, nie wiesz. Ale chciałabyś, żeby tak było, co?</p>
			<p class="calibre9">&ndash;	Każde z&nbsp;nas by chciało.</p>
			<p class="calibre9">Katarzyna spojrzała na Edlinga, on jednak trwał z&nbsp;nieruchomym wzrokiem zawieszonym w&nbsp;jednym z&nbsp;korytarzy. Konkretnie tym, który prowadził do celi numer jeden. Celi zajmowanej przez Beatę.</p>
			<p class="calibre9">Szybko odwrócił wzrok, jakby zorientował się, że został na czymś przyłapany. Miał nadzieję, że wyśle to sygnał tyle subtelny, ile podświadomy.</p>
			<p class="calibre9">&ndash;	Fakt faktem, dwie z&nbsp;osób, które przeżyły, są tymi, które znajdowały się tu najdłużej&nbsp;&ndash; powiedział cicho.</p>
			<p class="calibre9">&ndash;	To nie znaczy, że przeżyjecie do końca.</p>
			<p class="calibre9">&ndash;	Nie&nbsp;&ndash; przyznał.&nbsp;&ndash; Jedno z&nbsp;nas zginie.</p>
			<p class="calibre9">Spojrzał na Beatę, a&nbsp;ona na niego. Nie odrywali od siebie wzroku, czekając, aż Katarzyna pojmie jego wagę.</p>
			<p class="calibre9">&ndash;	Może o&nbsp;to chodzi&nbsp;&ndash; odezwała się Drejer.&nbsp;&ndash; Może chcą zobaczyć, co wtedy zrobimy.</p>
			<p class="calibre9">&ndash;	Ale musielibyśmy wiedzieć, która cela pozostanie zamknięta.</p>
			<p class="calibre9">&ndash;	Może wiemy&nbsp;&ndash; odparła Beata.</p>
			<p class="calibre9">Nagle z&nbsp;głośników dobiegł trzask.</p>
			<p class="calibre9">&ndash;	Czas pozostały: minuta.</p>
			<p class="calibre9">Gerard natychmiast się podniósł. Znów machinalnie zerknął w&nbsp;kierunku pokoju Drejer.</p>
			<p class="calibre9">&ndash;	Ożeż kurwa…&nbsp;&ndash; jęknęła Katarzyna.&nbsp;&ndash; Co robimy?!</p>
			<p class="calibre9">Edling nerwowo się rozglądał, oddychał coraz szybciej, zaczął przesuwać się w&nbsp;kierunku korytarza numer jeden. Niewiele, tylko na tyle, by nie uszło to uwagi Łaby.</p>
			<p class="calibre9">W normalnych okolicznościach by tego nie kupiła. Mając odpowiednio dużo czasu na zastanowienie, być może zorientowałaby się, że jest rozgrywana. Teraz jednak powoli zaczynała sądzić, że przy braku jakichkolwiek innych informacji ta, która się niejasno zarysowała, jest kluczowa.</p>
			<p class="calibre9">&ndash;	Czas pozostały: trzydzieści sekund.</p>
			<p class="calibre9">&ndash;	Kurwa!&nbsp;&ndash; krzyknęła Katarzyna.</p>
			<p class="calibre9">Gerard kojarzył ten krzyk. Słyszał go na nagraniach z&nbsp;samolotów pasażerskich tuż przed katastrofami, które odbierały życie wszystkim na pokładzie. Był to krzyk człowieka świadomego nieuchronnego końca.</p>
			<p class="calibre9">&ndash;	Chuj&nbsp;&ndash; rzuciła Łaba.</p>
			<p class="calibre9">Cicho, jakby do siebie.</p>
			<p class="calibre9">Nagle ruszyła w&nbsp;kierunku korytarza numer jeden, Beata jednak zachowywała się dokładnie tak, jak powinna&nbsp;&ndash; zrobiła to samo.</p>
			<p class="calibre9">Edling zerknął na zegarek.</p>
			<p class="calibre9">Dwadzieścia sekund.</p>
			<p class="calibre9">Drejer chwyciła Łabę za ramię, jakby próbowała ją zatrzymać, jakby od tego zależało jej życie. Katarzyna natychmiast się odwinęła, uderzyła ją w&nbsp;skroń, próbowała odepchnąć. Beata jednak nie puszczała.</p>
			<p class="calibre9">Gerard zaczął błagać ją w&nbsp;duchu, by nie przesadziła, by nie zaprzepaściła szansy dotarcia do bezpiecznego pokoju.</p>
			<p class="calibre9">&ndash;	Czas pozostały: piętnaście sekund.</p>
			<p class="calibre9">Drejer odepchnęła przeciwniczkę i&nbsp;wyrwała do przodu, jakby liczyła na to, że uda się ją wyprzedzić. Edling machinalnie zrobił krok w&nbsp;jej kierunku, popychany nie logiką, lecz emocjami.</p>
			<p class="calibre9">Nie było żadnego sposobu, by jej pomóc.</p>
			<p class="calibre9">Odpuść, rzucił do niej w&nbsp;duchu. Odpuść!</p>
			<p class="calibre9">Łaba chwyciła ją za włosy i&nbsp;z&nbsp;całej siły pociągnęła w&nbsp;tył.</p>
			<p class="calibre9">&ndash;	Czas pozostały: dziesięć sekund.</p>
			<p class="calibre9">Beata się zatoczyła, a&nbsp;Edling był świadomy, że albo teraz odegra to, co powinna, albo będzie za późno.</p>
			<p class="calibre9">Zobaczył, jak ta się potyka, jak traci równowagę, jak upada na podłogę.</p>
			<p class="calibre9">&ndash;	Czas pozostały: pięć sekund.</p>
			<p class="calibre9">Katarzyna natychmiast puściła się pędem w&nbsp;stronę celi numer jeden, a&nbsp;Gerard momentalnie znalazł się przy Beacie.</p>
			<p class="calibre9">&ndash;	Cztery.</p>
			<p class="calibre9">Podniósł ją i&nbsp;pociągnął w&nbsp;odpowiednim kierunku.</p>
			<p class="calibre9">&ndash;	Trzy.</p>
			<p class="calibre9">Nadal znajdowali się na Placu, Edling nie był nawet blisko swojego korytarza. Boże, zabraknie im czasu, nie dadzą rady.</p>
			<p class="calibre9">&ndash;	Dwa.</p>
			<p class="calibre9">Puścił Beatę, a&nbsp;ta natychmiast popędziła w&nbsp;kierunku pokoju wcześniej zajmowanego przez Łabę.</p>
			<p class="calibre9">&ndash;	Jeden.</p>
			<p class="calibre9">Edling nawet nie odnotował momentu, w&nbsp;którym ruszył ku swojej celi. Pędził na złamanie karku, świadomy, że czas mu się skończył.</p>
			<p class="calibre9">Rozległa się ogłuszająca syrena, zwiastująca śmierć.</p>
			<h2 class="sigil_not_in_toc">10</h2>
			<p class="miejsce">Bałtijskaja Kosa, Federacja Rosyjska</p>
			<p class="styl">Kuter Pobłockiego tym razem mknął przez wody Zalewu Wiślanego z&nbsp;tak dużą prędkością, na jaką tylko pozwalał wiekowy silnik. Gośka, Fabisch ani Zenon nie przejmowali się tym, że mogą zostać namierzeni.</p>
			<p class="calibre9">Nie płynęli z&nbsp;Polski, zakładali więc, że dla postronnych i&nbsp;dla straży przybrzeżnej będą wyglądać jak kolejna jednostka rybacka, która szuka dobrych terenów łownych. W&nbsp;istocie szukali czegoś innego.</p>
			<p class="calibre9">Dimitrijowi udało się skontaktować z&nbsp;kimś, kto wiedział co nieco na temat dawnych umocnień poniemieckich. Twierdził, że na mierzei jest ich trochę. Mówił o&nbsp;ruinach bunkra i&nbsp;pozostałościach fortyfikacji niedaleko Bałtyjska, o&nbsp;dawnej baterii Kaddig, która ma zejście poniżej gruntu, a&nbsp;także o&nbsp;dawnym lotnisku Luftwaffe zwanym Neutief.</p>
			<p class="calibre9">Wszystkie te obiekty znajdowały się na części mierzei odciętej od reszty terytorium rosyjskiego przez Cieśninę Piławską&nbsp;&ndash; przekop, który pozwalał na żeglugę pomiędzy zalewem a&nbsp;Bałtykiem.</p>
			<p class="calibre9">Te rzeczy interesowały Gochę najmniej. Najbardziej zaś opuszczone lotnisko, na które od lat nikt się już nie zapuszczał.</p>
			<p class="calibre9">Dima przez telefon dalej relacjonował ustalenia, kiedy kuter Pobłockiego podpływał do nabrzeża. Rosa wraz z&nbsp;resztą słuchali Rosjanina w&nbsp;sterówce, starając się nie uronić ani słowa.</p>
			<p class="calibre9">&ndash;	Miejscowi nazywają ten aerodrom Noytif&nbsp;&ndash; oznajmił.&nbsp;&ndash; Niemcy go zbudowali, ale nie zdążyli z&nbsp;niego skorzystać. Mimo to stał się celem alianckich bombardowań, bo na mapach…</p>
			<p class="calibre9">&ndash;	Kiedy go zamknięto?&nbsp;&ndash; rzuciła Gośka.</p>
			<p class="calibre9">&ndash;	W&nbsp;latach sześćdziesiątych.</p>
			<p class="calibre9">&ndash;	Kupa czasu&nbsp;&ndash; odezwał się Zenon.</p>
			<p class="calibre9">Rosa pogłośniła połączenie jeszcze bardziej.</p>
			<p class="calibre9">&ndash;	Potem w&nbsp;latach siedemdziesiątych korzystano z&nbsp;infrastruktury na nabrzeżu, cumowały tam jakieś jednostki, ale samoloty już nie latały. Mimo wszystko kręcili się tam żołnierze, chyba nawet korzystali z&nbsp;budynków jako…</p>
			<p class="calibre9">&ndash;	Do kiedy kompleks był w&nbsp;użytku?</p>
			<p class="calibre9">&ndash;	Do dziewięćdziesiątego piątego&nbsp;&ndash; odparł Dima.&nbsp;&ndash; Wtedy formalnie jednostka została przeniesiona, a&nbsp;teren zamknięty. W&nbsp;sumie to porzucony. Wszystko, co się dało, zostało rozkradzione, budynki poniszczone, teraz już tam tylko syf, kiła i&nbsp;mogiła. Nikt nie chodzi, bo nie ma co brać.</p>
			<p class="calibre9">Ledwo znajomy Dimitrija o&nbsp;tym wspomniał, zabrzmiało to jak wprost idealne miejsce dla organizatorów Labiryntu. Oczywiście zaadaptowanie go wymagałoby trochę roboty, przede wszystkim odseparowania dostatecznie dużego pomieszczenia i&nbsp;przeprowadzenia całkowitego remontu, ale wedle Rosjanina było tam sporo przestrzeni. Sporo możliwości.</p>
			<p class="calibre9">Znajdowało się też niedaleko Mamonowa. Organizatorzy spokojnie mogliby przewieźć tam Cecylię pod osłoną nocy, nie mieliby z&nbsp;tym najmniejszego problemu. Miejsce było odcięte od świata&nbsp;&ndash; od wschodu przekopem, od zachodu granicą z&nbsp;Polską. Nikt przypadkiem się tam nie zapuszczał.</p>
			<p class="calibre9">Gocha była pewna, że trafiła.</p>
			<p class="calibre9">Kwestią otwartą pozostawało, czy zjawią się tam w&nbsp;porę. I&nbsp;jeśli tak, to co zrobią?</p>
			<p class="calibre9">Kiedy podpływali pod mierzeję, Dima oznajmił, że rozpoczęła się kolejna runda. Tym razem interwał był jeszcze krótszy, czasu na podjęcie decyzji przez uczestników również znacznie mniej niż wcześniej.</p>
			<p class="calibre9">Relacjonował wszystko tak, jak umiał najlepiej, ale pod koniec głos odmówił mu posłuszeństwa.</p>
			<p class="calibre9">&ndash;	Dima!&nbsp;&ndash; krzyknęła Rosa.</p>
			<p class="calibre9">Nie powiedział, czy Edling zdążył.</p>
			<p class="calibre9">Przez kilka sekund, które rozciągały się dla Gośki w&nbsp;nieskończoność, nie potrafił wydusić z&nbsp;siebie słowa.</p>
			<h2 class="sigil_not_in_toc">11</h2>
			<p class="miejsce">Labirynt, nieznana lokalizacja</p>
			<p class="styl">Syrena jeszcze wyła, kiedy Gerard dopadł do drzwi. Nie miał pojęcia, ile sekund zostało, nim dźwięk wybrzmi, a&nbsp;mechanizm zostanie zablokowany. Podczas dwóch poprzednich rund starał się to policzyć, teraz jednak nie miało to już żadnego znaczenia.</p>
			<p class="calibre9">Umysł się wyłączył, działał jedynie instynkt samozachowawczy, który kazał biec ile sił do celi. Nacisnąć klamkę. Pociągnąć drzwi.</p>
			<p class="calibre9">Co, jeśli nie zdąży ich zamknąć? Czy podpisze na siebie wyrok, tak jak zrobili to Cecylia i&nbsp;Grynberg?</p>
			<p class="calibre9">Wpadł do środka na bezdechu i&nbsp;jeszcze nim zdążył się odwrócić, już zamykał za sobą drzwi. Trzasnęły głośno i&nbsp;niemal w&nbsp;tym samym momencie rozległ się zbawienny dźwięk blokady.</p>
			<p class="calibre9">Edling oparł się o&nbsp;nie i&nbsp;zwiesił głowę. Nie docierało do niego, że się udało. Nie rozumiał jeszcze, że przeżył.</p>
			<p class="calibre9">Starał się uspokoić myśli, a&nbsp;wraz z&nbsp;nimi oddech. W&nbsp;końcu wyprostował się, odwrócił i&nbsp;plecami uderzył o&nbsp;drzwi. Spojrzał w&nbsp;obiektyw, jakby mógł w&nbsp;ten sposób rzucić wyzwanie tym, którzy sterowali całą tą okrutną grą.</p>
			<p class="calibre9">Potem zamknął oczy.</p>
			<p class="calibre9">Usłyszał cichy, niemal całkowicie zduszony krzyk, dochodzący z&nbsp;Placu. Potem strzał. Tym razem najwyraźniej wystarczył jeden. Kolejna szybka egzekucja.</p>
			<p class="calibre9">Gerard głęboko nabrał tchu. Musiał pogodzić się ze świadomością, że to on podjął decyzje, wskutek których ta kobieta zginęła. Uratował Beatę, ale skazał na śmierć Katarzynę Łabę.</p>
			<p class="calibre9">Czyje życie było ważniejsze? Jakim prawem to właśnie jemu było dane przesądzić?</p>
			<p class="calibre9">Potrząsnął głową, uznając, że nie może w&nbsp;tej chwili pozwolić sobie na luksus wyrzutów sumienia. Należało skupić się wyłącznie na tym, co nadchodziło.</p>
			<p class="calibre9">Jeśli organizatorzy nadal będą skracali czas pomiędzy rundami, za moment drzwi na powrót się otworzą. Wraz z&nbsp;Drejer staną przed najgorszym dylematem, jaki można sobie wyobrazić.</p>
			<p class="calibre9">Będą musieli postanowić, które z&nbsp;nich odda życie za drugie.</p>
			<p class="calibre9">Nie istniał żaden inny sposób, żadne inne rozwiązanie, by ocalić obydwie osoby. I&nbsp;być może organizatorom rzeczywiście chodziło o&nbsp;to, by Gerard i&nbsp;Beata koniec końców stanęli przed takim wyborem.</p>
			<p class="calibre9">Mógł to być dla nich scenariusz tyle wymarzony, ile niepewny. Gdyby Edling nie zrozumiał zależności zer i&nbsp;jedynek, gdyby nie udało się przekonać Anity Gaberek i&nbsp;Katarzyny Łaby, sytuacja byłaby przecież diametralnie inna.</p>
			<p class="calibre9">Usiadł na łóżku.</p>
			<p class="calibre9">Czekał.</p>
			<p class="calibre9">Miał wrażenie, że od momentu, kiedy zajął miejsce, minęło raptem dziesięć minut, nim rozległ się charakterystyczny dźwięk.</p>
			<p class="calibre9">Tym ludziom wyraźnie zaczęło się spieszyć.</p>
			<p class="calibre9">Ruszając ku Placowi, Gerard zastanawiał się dlaczego. Czyżby ktoś trafił na ich trop? Transmisja z&nbsp;pewnością była nie do namierzenia, wnętrza Labiryntu skonstruowane tak, by nikt nie skojarzył ich z&nbsp;konkretnym miejscem, ale mogły istnieć inne, zewnętrzne czynniki, które pozwoliłyby na odkrycie lokalizacji.</p>
			<p class="calibre9">Może mieli szansę na ratunek?</p>
			<p class="calibre9">Edling przestał się nad tym zastanawiać, kiedy zobaczył Beatę na Placu. Podobnie jak wcześniej, od razu ku niemu ruszyła. Zarzuciła mu ręce na kark, on objął ją w&nbsp;pasie.</p>
			<p class="calibre9">Trwali złączeni długo, a&nbsp;on miał wrażenie, że mogliby trwać do samego końca. Ignorując widmo nadciągającej śmierci, ignorując syreny, wreszcie ignorując ludzi, którzy przyszliby, by ich zabić.</p>
			<p class="calibre9">Krwi na podłodze było więcej niż wcześniej, ale Gerard nie zwracał na to uwagi. Skupiał się jedynie na tym, by nasycić się bliskością&nbsp;&ndash; jedyną rzeczą, która w&nbsp;tym miejscu dawała pozory ratunku.</p>
			<p class="calibre9">&ndash;	Boże…&nbsp;&ndash; szepnęła Drejer.&nbsp;&ndash; Myślałam, że się nie uda.</p>
			<p class="calibre9">Odsunęli się nieco, by na siebie spojrzeć.</p>
			<p class="calibre9">&ndash;	W&nbsp;pewnym momencie byłam pewna, że po nas.</p>
			<p class="calibre9">&ndash;	Ja też&nbsp;&ndash; przyznał Edling.</p>
			<p class="calibre9">Oparła głowę o&nbsp;jego czoło i&nbsp;zamknęła oczy.</p>
			<p class="calibre9">&ndash;	Skąd wiedziałeś?&nbsp;&ndash; spytała cicho.</p>
			<p class="calibre9">Chciał odpowiedzieć, wnętrze wypełniło się jednak tym przeklętym, zniekształconym głosem.</p>
			<p class="calibre9">&ndash;	Jeden, jeden, jeden, zero, zero, jeden.</p>
			<p class="calibre9">Gerard wskazał wzrokiem w&nbsp;górę.</p>
			<p class="calibre9">&ndash;	To wynik poprzedniej tury&nbsp;&ndash; powiedział.</p>
			<p class="calibre9">Dźwięk znów się rozległ:</p>
			<p class="calibre9">&ndash;	Jeden, jeden, jeden, zero, jeden, jeden.</p>
			<p class="calibre9">&ndash;	A&nbsp;to informacja o&nbsp;kolejnej.</p>
			<p class="calibre9">W tej chwili wszystko było już jasne, być może stało się jasne nawet wcześniej. Kłopot polegał na tym, że nie mieli czasu, by się nad tym zastanowić. Organizatorzy dali im go odpowiednio dużo jedynie na początku. I&nbsp;wówczas należało zrozumieć.</p>
			<p class="calibre9">&ndash;	Pierwsze dwa ciągi po trzy cyfry w&nbsp;istocie były jednym, sześciocyfrowym&nbsp;&ndash; odezwał się Gerard.&nbsp;&ndash; A&nbsp;więc mieliśmy sześć cyfr i&nbsp;sześć pokojów. Jedynka oznaczała drzwi zamknięte, napięcie w&nbsp;zamku. Zero drzwi otwarte, brak napięcia.</p>
			<p class="calibre9">&ndash;	Ale nie znałeś numeracji.</p>
			<p class="calibre9">&ndash;	Znałem. Pierwszym ciągiem było zero, zero, jeden, zero, zero, jeden. Zamknięte były wtedy drzwi Cecylii i&nbsp;drzwi Bejtara. Numer trzy i&nbsp;numer sześć.</p>
			<p class="calibre9">&ndash;	No tak…</p>
			<p class="calibre9">&ndash;	Przy Anicie ostatecznie potwierdziłem, że o&nbsp;to chodzi.</p>
			<p class="calibre9">Beata wyprostowała się i&nbsp;spojrzała mu w&nbsp;oczy. Tylko na moment, zaraz bowiem jej wzrok przesunął się na usta. Uniwersalny sygnał, świadczący o&nbsp;chęci, może wręcz potrzebie pocałunku.</p>
			<p class="calibre9">&ndash;	Teraz było jeden, jeden, jeden, zero, jeden, jeden.</p>
			<p class="calibre9">&ndash;	Mhm.</p>
			<p class="calibre9">&ndash;	Więc otwarty będzie pokój czwarty&nbsp;&ndash; zauważyła Drejer.&nbsp;&ndash; Ten, w&nbsp;którym ty jesteś.</p>
			<p class="calibre9">Edling zamknął oczy i&nbsp;zrobił pół kroku w&nbsp;tył. Poczuł, jak jego ręce zsuwają się z&nbsp;ciała Beaty, a&nbsp;ona ich nie powstrzymuje. Kiedy podniósł powieki, już na niego nie patrzyła. Wbijała wzrok w&nbsp;wieniec laurowy wiszący nad wejściem.</p>
			<p class="calibre9">Podeszła do jednego z&nbsp;metalowych krzeseł i&nbsp;przysiadła na nim.</p>
			<p class="calibre9">&ndash;	Nie ma sensu dyskutować&nbsp;&ndash; oznajmiła.</p>
			<p class="calibre9">&ndash;	Zawsze jest.</p>
			<p class="calibre9">&ndash;	Nie w&nbsp;tej sytuacji.</p>
			<p class="calibre9">&ndash;	Beata…</p>
			<p class="calibre9">&ndash;	Zostajemy, jak jesteśmy. Tak miało być, tak pewnie zakładał ich plan od samego początku.</p>
			<p class="calibre9">&ndash;	Nie mają żadnego planu. Co najwyżej życzenia. Ale tutaj wszystko zależało od nas.</p>
			<p class="calibre9">&ndash;	Albo od losu.</p>
			<p class="calibre9">&ndash;	Od nas&nbsp;&ndash; odparł ostrzej.</p>
			<p class="calibre9">Drejer wzruszyła ramionami, a&nbsp;on podszedł nieco bliżej.</p>
			<p class="calibre9">&ndash;	Jest tylko jedno kryterium podjęcia tej decyzji&nbsp;&ndash; oznajmił.</p>
			<p class="calibre9">&ndash;	Jakie?</p>
			<p class="calibre9">&ndash;	Logika.</p>
			<p class="calibre9">&ndash;	Świetnie. W&nbsp;takim razie logika wskazuje, że ja wiele lat temu straciłam całe swoje życie, a&nbsp;ty nie. Jeśli stąd wyjdę, nie mam czego odbudowywać, ty zaś…</p>
			<p class="calibre9">&ndash;	Zamknij się.</p>
			<p class="calibre9">Spojrzała na niego z&nbsp;podwójnym zdziwieniem. Mimo wiszącego nad nią widma śmierci, mimo dramatyzmu sytuacji, mimo braku jakiejkolwiek alternatywy Beata pozwoliła, by uśmiech powoli pojawił się na jej twarzy.</p>
			<p class="calibre9">&ndash;	Nieźle&nbsp;&ndash; skwitowała.&nbsp;&ndash; Może ci ludzie zadali sobie tyle trudu właśnie po to, żeby doprowadzić cię do wypięcia się na savoir-vivre.</p>
			<p class="calibre9">Edling również się uśmiechnął. Blado, wręcz trupio.</p>
			<p class="calibre9">&ndash;	Wróćmy do logiki&nbsp;&ndash; rzucił, świadomy upływu czasu.&nbsp;&ndash; Ta nakazuje jasno ratować tego, kto ma więcej do przeżycia.</p>
			<p class="calibre9">&ndash;	Aha.</p>
			<p class="calibre9">&ndash;	Jesteś dużo młodsza, zostało ci znacznie więcej…</p>
			<p class="calibre9">&ndash;	Teraz ja ci przerwę, jeśli nie masz nic przeciwko.</p>
			<p class="calibre9">&ndash;	Mam.</p>
			<p class="calibre9">Beata uniosła brwi, jakby fakt, że sam sobie na to pozwolił, pozbawił go moralnego prawa do obruszania się.</p>
			<p class="calibre9">&ndash;	Mało mnie to interesuje&nbsp;&ndash; odparła.&nbsp;&ndash; Podobnie jak twoje argumenty.</p>
			<p class="calibre9">&ndash;	Są sensowne.</p>
			<p class="calibre9">&ndash;	Są bzdurne. Mogę wyjść stąd dziś, a&nbsp;jutro wpaść pod samochód. Nie jesteś w&nbsp;stanie ocenić, które z&nbsp;nas będzie dłużej żyło.</p>
			<p class="calibre9">&ndash;	Mój PESEL daje jednak pewną wskazówkę.</p>
			<p class="calibre9">&ndash;	Jebać twój PESEL.</p>
			<p class="calibre9">Edling znów postarał się, by na jego twarzy pojawił się choćby niewyraźny uśmiech. W&nbsp;efekcie wyszedł z&nbsp;tego dziwny grymas.</p>
			<p class="calibre9">&ndash;	Nie krzyw się&nbsp;&ndash; rzuciła Drejer.&nbsp;&ndash; Wielu facetów chciałoby to usłyszeć od młodszej kobiety.</p>
			<p class="calibre9">&ndash;	Z&nbsp;pewnością.</p>
			<p class="calibre9">Westchnął bezsilnie, a&nbsp;potem przysiadł na krześle obok niej. Spojrzeli na siebie w&nbsp;milczeniu, które zdawało się jeszcze bardziej popychać ich ku sobie.</p>
			<p class="calibre9">&ndash;	Wiesz, na co wskazuje logika?&nbsp;&ndash; spytała.</p>
			<p class="calibre9">&ndash;	Już ci powiedziałem.</p>
			<p class="calibre9">&ndash;	Na to, że w&nbsp;sytuacji zagrożenia dobro ogółu jest ważniejsze niż dobro jednostki.</p>
			<p class="calibre9">Gerard skrzyżował ręce na piersi, a&nbsp;potem założył nogę na nogę.</p>
			<p class="calibre9">&ndash;	Jakąkolwiek figurę retoryczną zamierzasz zbudować, nie przekonasz mnie do niej&nbsp;&ndash; oznajmił.</p>
			<p class="calibre9">&ndash;	Widzę. Postawa wręcz modelowo zamknięta.</p>
			<p class="calibre9">&ndash;	Po prostu tak mi wygodnie.</p>
			<p class="calibre9">Beata prychnęła, starając się, by ta reakcja wypadła beztrosko. Być może udałoby się, gdyby nie łzy, które próbowały wydostać się z&nbsp;jej oczu. Pociągnęła krótko nosem, potem nerwowym ruchem przesunęła dłonią po policzku.</p>
			<p class="calibre9">&ndash;	Jesteś znacznie bardziej doświadczonym śledczym&nbsp;&ndash; odezwała się.&nbsp;&ndash; Masz lepsze szanse pomóc większej liczbie osób.</p>
			<p class="calibre9">&ndash;	Nie sądzę.</p>
			<p class="calibre9">&ndash;	To jedyny logiczny argument&nbsp;&ndash; uparła się Drejer.&nbsp;&ndash; Jesteś w&nbsp;stanie zakończyć więcej postępowań, znaleźć więcej zaginionych osób, ująć więcej przestępców, wykryć więcej przestępstw. Nie rozumiesz, Gerard?</p>
			<p class="calibre9">&ndash;	Rozumiem, że to teza kompletnie bez podparcia w&nbsp;rzeczywistości.</p>
			<p class="calibre9">&ndash;	Tak? Chcesz porównać statystyki? Szczególnie z&nbsp;ostatnich lat?</p>
			<p class="calibre9">&ndash;	W&nbsp;ostatnich latach siedziałaś tu, odcięta od świata.</p>
			<p class="calibre9">&ndash;	Właśnie&nbsp;&ndash; odparła.&nbsp;&ndash; Nie jestem nawet pewna, czy jeśli wyjdę, będę w&nbsp;stanie dalej pracować w&nbsp;organach ścigania.</p>
			<p class="calibre9">&ndash;	Służyć.</p>
			<p class="calibre9">&ndash;	Widzisz?&nbsp;&ndash; rzuciła pod nosem.&nbsp;&ndash; Nawet to powinno dać ci pojęcie o&nbsp;tym, kto bardziej przyda się społeczeństwu.</p>
			<p class="calibre9">Gerard podniósł się, a&nbsp;potem stanął przy Beacie. Nie obróciła się ku niemu, nawet na niego nie spojrzała.</p>
			<p class="calibre9">&ndash;	Mam w&nbsp;dupie społeczeństwo&nbsp;&ndash; powiedział.&nbsp;&ndash; Interesujesz mnie ty.</p>
			<p class="calibre9">Opuściła głowę, jakby miała zamiar go ignorować. Poczuł jednak, jak ujmuje jego rękę, a&nbsp;potem splata palce z&nbsp;jego palcami.</p>
			<p class="calibre9">&ndash;	Czas pozostały: trzy minuty.</p>
			<p class="calibre9">Oboje się wzdrygnęli, jakby między nimi doszło do wybuchu.</p>
			<p class="calibre9">&ndash;	Jezu…&nbsp;&ndash; jęknęła Drejer.</p>
			<p class="calibre9">Trzy minuty do końca.</p>
			<p class="calibre9">Trzy minuty do śmierci.</p>
			<h2 class="sigil_not_in_toc">12</h2>
			<p class="miejsce">Aerodrom Noytif, Bałtijskaja Kosa</p>
			<p class="styl">Kuter nie był jeszcze przycumowany, kiedy Gocha przeskoczyła przez reling na ląd. Rozejrzała się, a&nbsp;potem popędziła prosto przed siebie, jakby prowadziła ją jakaś niestworzona siła.</p>
			<p class="calibre9">Nie zastanawiała się, dokąd powinna się kierować. Nie kalkulowała, nie rozważała niczego. Tuż przed tym, jak opuściła pokład, Dima powiedział, że w&nbsp;„Labiryncie krwi” zostały trzy minuty. Wydawało się to zarówno okamgnieniem, jak i&nbsp;wiecznością.</p>
			<p class="calibre9">&ndash;	Gośka!</p>
			<p class="calibre9">Słyszała, że Fabisch za nią woła, ale nie zwracała na to uwagi. Dopiero biegnąc ile sił, zrozumiała, że obrała właściwy kierunek. Dimitrij pokazywał im na Google Maps, gdzie mieszczą się budynki. Wiedziała też, gdzie przybiją kutrem.</p>
			<p class="calibre9">Zadziałał automat, który kazał jej jak najszybciej ocalić Edlinga. Automat niebiorący pod uwagę przewagi liczebnej przeciwnika, jego uzbrojenia i&nbsp;gotowości do odbierania ludziom życia.</p>
			<p class="calibre9">&ndash;	Gośka, kurwa mać!</p>
			<p class="calibre9">Głos Kacpra stał się wyraźniejszy. Fabisch musiał przyspieszyć, skrócić dystans między nimi. W&nbsp;ostatecznym rozrachunku niewiele to zmieniało. Podobnie jak ona, nie miał żadnej broni. Żadnego sposobu, by stawić czoła problemom.</p>
			<p class="calibre9">Mimo to Rosa pędziła przed siebie coraz szybciej, jakby za moment miała odnaleźć cudowny sposób na uratowanie Edlinga.</p>
			<p class="calibre9">To teraz nieistotne, podszeptywał jakiś głos w&nbsp;jej głowie. Zastanowisz się nad tym, kiedy znajdziesz odpowiedni budynek.</p>
			<p class="calibre9">Musiała zrobić to natychmiast. Dima ustalił, który z&nbsp;nich najlepiej nadawał się dla celów organizatorów tej demonicznej rozgrywki. Jego znajomy twierdził, że tylko jeden spełnia warunki.</p>
			<p class="calibre9">Ścieżką na wprost od miejsca, gdzie przybiją. Potem w&nbsp;lewo na skos.</p>
			<p class="calibre9">Dokładnie taki kierunek obrała, pędząc przed siebie na oślep i&nbsp;na nic nie zważając. Przecięła porośnięty dziką roślinnością, spękany pas startowy. Minęła podupadłe, zniszczone budynki, ledwie szkielety dawnej infrastruktury lotniska.</p>
			<p class="calibre9">W końcu dostrzegła część dawnej hali, być może hangaru, która różniła się od reszty. Wszystkie okna były zamurowane, drzwi także.</p>
			<p class="calibre9">Przeszło jej przez myśl, że to właściwe miejsce. I&nbsp;że wejście musi znajdować się z&nbsp;tyłu.</p>
			<p class="calibre9">Fabisch się z&nbsp;nią zrównał i&nbsp;nie zwolnił ani na moment, kiedy zaczęła obiegać halę. Dysząc ciężko, w&nbsp;końcu natrafiła na otwarte drzwi. Były stare, zawiasy dawno zardzewiały, nie dało się ich otworzyć bardziej niż na kilkadziesiąt centymetrów.</p>
			<p class="calibre9">Gocha wśliznęła się do środka, Kacper zaraz za nią.</p>
			<p class="calibre9">Gorączkowo się rozglądając, próbowała znaleźć przejście prowadzące do ukrytej części hangaru. Zamaskowany właz, zakamuflowane drzwi, cokolwiek.</p>
			<p class="calibre9">Niczego takiego nie dostrzegła.</p>
			<p class="calibre9">Znajdowali się w&nbsp;niewłaściwym miejscu.</p>
			<h2 class="sigil_not_in_toc">13</h2>
			<p class="miejsce">Labirynt, nieznana lokalizacja</p>
			<p class="styl">Zniekształcony głos poinformował, że pozostały dwie minuty. Sto dwadzieścia sekund życia dla jednego z&nbsp;nich.</p>
			<p class="calibre9">Gerard ścisnął mocniej dłoń Beaty, a&nbsp;potem lekko przyciągnął ją do siebie. Poddała się, a&nbsp;on skorzystał z&nbsp;okazji i&nbsp;pociągnął ją w&nbsp;stronę korytarza prowadzącego do ocalenia. Drejer natychmiast się zatrzymała.</p>
			<p class="calibre9">&ndash;	Nie ma mowy&nbsp;&ndash; powiedziała.</p>
			<p class="calibre9">&ndash;	W&nbsp;takim razie oboje zginiemy.</p>
			<p class="calibre9">Spojrzała mu w&nbsp;oczy tak, jakby starała się wyłowić z&nbsp;nich coś, dzięki czemu uwierzy, że jednak będzie inaczej.</p>
			<p class="calibre9">&ndash;	Nie pozwolę ci oddać za mnie życia&nbsp;&ndash; dodał Edling.</p>
			<p class="calibre9">&ndash;	Ani ja tobie za mnie.</p>
			<p class="calibre9">&ndash;	Beata, posłuchaj…</p>
			<p class="calibre9">&ndash;	Nie&nbsp;&ndash; ucięła.&nbsp;&ndash; Już ci powiedziałam, że tam nie wejdę. Choćbyś nie wiem, co zrobił, jakkolwiek mnie przekonywał, nie ma takiej możliwości. Zostaję tutaj. A&nbsp;ty możesz postanowić, czy chcesz umrzeć ze mną, czy nie.</p>
			<p class="calibre9">&ndash;	Wiesz dobrze, że ja też tam nie wejdę.</p>
			<p class="calibre9">&ndash;	W&nbsp;takim razie zostajemy.</p>
			<p class="calibre9">&ndash;	I&nbsp;co?&nbsp;&ndash; rzucił ostro.&nbsp;&ndash; Oboje oddamy życie za nic?</p>
			<p class="calibre9">Nadal wpatrywała się w&nbsp;jego oczy.</p>
			<p class="calibre9">&ndash;	Może tak trzeba&nbsp;&ndash; odparła.</p>
			<p class="calibre9">Uniósł bezradnie wzrok, starając się wymyślić jakiś fortel, dzięki któremu mógłby sprawić, że Drejer znajdzie się w&nbsp;tym przeklętym pokoju. Nie miał czasu na podchody, nie miał czasu na dalsze dyskusje. Musiał działać teraz, natychmiast.</p>
			<p class="calibre9">Beata patrzyła na niego jednak w&nbsp;sposób, który znał. W&nbsp;sposób, który dobitnie mówił, że nikt ani nic nie jest w&nbsp;stanie z&nbsp;nią wygrać.</p>
			<p class="calibre9">Zbliżyła się do niego nieznacznie.</p>
			<p class="calibre9">&ndash;	Może jeśli nie można bez siebie żyć, trzeba razem ginąć&nbsp;&ndash; dodała.</p>
			<p class="calibre9">&ndash;	Słucham?</p>
			<p class="calibre9">Natychmiast odwróciła wzrok. Nawet w&nbsp;takiej chwili, nawet kiedy pozostało im mniej niż sto sekund, nie była gotowa przekroczyć pewnej granicy bez poczucia winy. Wobec kogo? Siebie, Arka? Gerarda? Gochy? Opowiadał jej o&nbsp;niej, ale nie sądził, by w&nbsp;tej chwili to właśnie ona zajmowała jej myśli. Być może chodziło o&nbsp;coś nieokreślonego, coś, co latami między nimi powstawało i&nbsp;nie pozwalało postawić tego jednego kroku, który wielu na ich miejscu by zrobiło.</p>
			<p class="calibre9">&ndash;	Przepraszam&nbsp;&ndash; odezwała się.&nbsp;&ndash; Siedziałam tu za długo sama, potem zjawiłeś się ty i…</p>
			<p class="calibre9">Kiedy urwała, zrozumiał, że pozostało mu tylko jedno. Nie było już czasu ani sposobu, by osiągnąć cokolwiek innego.</p>
			<p class="calibre9">Ujął jej drugą dłoń, a&nbsp;ona powoli na niego spojrzała.</p>
			<p class="calibre9">&ndash;	Nie miałam poczucia odosobnienia, wiesz?&nbsp;&ndash; spytała cicho.</p>
			<p class="calibre9">Edling rozchylił lekko usta, ale się nie odezwał.</p>
			<p class="calibre9">&ndash;	Czas pozostały: minuta.</p>
			<p class="calibre9">Drejer sprawiała wrażenie, jakby nie słyszała zniekształconego głosu. Jej wzrok zdawał się trwale uwiązany w&nbsp;oczach Gerarda i&nbsp;mętny, jakby widziała w&nbsp;nich bramę prowadzącą do innego świata.</p>
			<p class="calibre9">&ndash;	W&nbsp;pierwszych tygodniach i&nbsp;miesiącach może tak&nbsp;&ndash; skorygowała.&nbsp;&ndash; Ale potem nie. Bo potem byłeś tu ze mną, Gerard. Nie Arek, nie ktokolwiek inny. Ty. I&nbsp;to ty dawałeś mi siłę, żeby przetrwać.</p>
			<p class="calibre9">Edling powoli podniósł dłoń i&nbsp;położywszy ją na policzku Beaty, odgarnął z&nbsp;niego kosmyk włosów.</p>
			<p class="calibre9">&ndash;	Nie jestem pewna, czy więcej rozmów przeprowadziłam z&nbsp;tobą, kiedy cię tu nie było, czy kiedy już się zjawiłeś&nbsp;&ndash; dodała cicho.&nbsp;&ndash; Jestem za to pewna, że w&nbsp;tym pierwszym okresie powiedziałam ci znacznie więcej.</p>
			<p class="calibre9">&ndash;	Beata…</p>
			<p class="calibre9">&ndash;	Dobrze wiesz co&nbsp;&ndash; ucięła.&nbsp;&ndash; Zawsze wiedziałeś.</p>
			<p class="calibre9">Teraz już nawet on nie zarejestrował kolejnego komunikatu.</p>
			<p class="calibre9">Czterdzieści sekund.</p>
			<p class="calibre9">&ndash;	Ty też&nbsp;&ndash; odparł.</p>
			<p class="calibre9">Płytko nabrał powietrza, odnosząc wrażenie, że jest wypełnione narkotyczną substancją, nie tylko przenikającą ciało i&nbsp;odmieniającą umysł, ale też kompletnie przeobrażającą cały świat.</p>
			<p class="calibre9">Jedną dłoń trzymał na policzku Beaty, drugą przesunął na plecy, po czym przyciągnął Drejer do siebie.</p>
			<p class="calibre9">&ndash;	Czas pozostały: trzydzieści sekund.</p>
			<p class="calibre9">Dłoń Edlinga znalazła się niżej, obrysowała kształt jej pośladków. Stopą lekko przesunął jej nogę, jakby za moment miał zamiar rzucić ją na łóżko. Zbliżył się do jej warg, dotknął ich swoimi, ale czekał. Czekał, jakby chciał, by ten pocałunek był ostatnim, co zrobią.</p>
			<p class="calibre9">W oczach Beaty pojawiły się łzy. Cała jej twarz stała się łzami. Niespodziewanie jednak pojawiła się na niej błogość, kiedy uśmiechowi udało się przebić przez cały ogarniający Beatę smutek.</p>
			<p class="calibre9">&ndash;	Zdążysz w&nbsp;pół minuty zrobić to, co powinieneś był lata temu?&nbsp;&ndash; zapytała.</p>
			<p class="calibre9">&ndash;	Nie.</p>
			<p class="calibre9">Krótka, zdecydowana odpowiedź wywołała w&nbsp;niej konsternację. W&nbsp;ułamku sekundy zrozumiała, co się dzieje. Było już jednak o&nbsp;ten ułamek sekundy za późno, by mogła coś z&nbsp;tym zrobić.</p>
			<p class="calibre9">Edling przesunął raptownie nogę i&nbsp;zanim miała szansę zareagować, pozbawił ją równowagi, po czym chwycił tak, by nie mogła się wyswobodzić.</p>
			<p class="calibre9">Miał ją na rękach, musiał tylko zdążyć.</p>
			<p class="calibre9">&ndash;	Gerard!&nbsp;&ndash; krzyknęła, kiedy ruszył w&nbsp;stronę swojej celi.</p>
			<p class="calibre9">Zostało piętnaście sekund.</p>
			<h2 class="sigil_not_in_toc">14</h2>
			<p class="miejsce">Aerodrom Noytif, Bałtijskaja Kosa</p>
			<p class="styl">Fabisch stał z&nbsp;komórką, przez którą właśnie dobiegła informacja o&nbsp;piętnastu sekundach. Gocha rozglądała się nerwowo po okolicy, starając się wypatrzyć kolejny podobny budynek. Jakiekolwiek miejsce, które nosiłoby oznaki, że zostało przekształcone na arenę makabrycznej rozgrywki.</p>
			<p class="calibre9">Miała wrażenie, że przez narastające w&nbsp;niej poczucie bezsilności zaraz eksploduje. Była wściekła, bezradna, chciała krzyczeć. Dorwać tego, kto za tym stoi, okładać go pierwszą lepszą rzeczą, która jej się nawinie pod rękę. Nie przestawać aż do momentu, kiedy z&nbsp;tego człowieka zostanie jedynie krwawa miazga.</p>
			<p class="calibre9">W tym momencie była gotowa zabić. W&nbsp;tym momencie potrafiła zrozumieć wszystkich, którzy odebrali komuś życie w&nbsp;afekcie.</p>
			<p class="calibre9">&ndash;	Kurwa mać!&nbsp;&ndash; wydarła się tak głośno, że poczuła, jakby papier ścierny przechodził jej przez gardło.&nbsp;&ndash; Kurwa jebana mać!</p>
			<p class="calibre9">Kacper spojrzał na nią z&nbsp;równie bolesną bezradnością. Chciał się odezwać, ale nie znajdował słów.</p>
			<p class="calibre9">Zawiedli. Nie odnaleźli Labiryntu w&nbsp;porę. Może nawet nie zidentyfikowali właściwego miejsca, może rzeczywiście gdzieś były podziemne konstrukcje, te legendarne tunele i…</p>
			<p class="calibre9">Nie były legendarne, przeszło Gośce przez myśl. Nie do końca. Ojciec Zenona chodził po czymś pod ziemią.</p>
			<p class="calibre9">Dziecięcy umysł być może wyolbrzymił to i&nbsp;owo, ale stary Pobłocki nie popychałby przecież synowi kompletnych bzdur.</p>
			<p class="calibre9">&ndash;	Kacper!&nbsp;&ndash; rzuciła głośno, jakby Fabisch mógł usłyszeć jej myśli.</p>
			<p class="calibre9">Ten tylko rozejrzał się niepewnie.</p>
			<p class="calibre9">Nie miała czasu tłumaczyć. Właściwie nie miała nawet czasu dobrze się nad tym zastanowić.</p>
			<p class="calibre9">Ruszyła biegiem w&nbsp;kierunku budynku, który minęli wcześniej. Wyglądał jak jego szkielet, na pewno nie coś, gdzie można by urządzić arenę Labiryntu. Tyle że organizatorom przecież o&nbsp;to chodziło.</p>
			<p class="calibre9">Gocha pędziła ile sił, przeklinając się w&nbsp;duchu za to, że złapała się na wabik.</p>
			<p class="calibre9">Właśnie tym był drugi budynek z&nbsp;zamurowanymi wejściem i&nbsp;oknami. Ani chybi zamontowano tam ukryte kamery, które miały poinformować organizatorów, że ktoś kręci się po okolicy. Ona by tak postąpiła. A&nbsp;oni byli znacznie bardziej doświadczeni, znacznie uważniejsi.</p>
			<p class="calibre9">Ale niedostatecznie. Rozpracowała ich. Zrozumiała, że to pierwszy budynek był tym, gdzie naprawdę się kryli. Musiał nim być.</p>
			<p class="calibre9">Rosa wbiegła do niego, świadoma, że czas minął. Nie musiała słyszeć relacji Dimy, by doskonale o&nbsp;tym wiedzieć.</p>
			<p class="calibre9">Powiodła wzrokiem dookoła, kiedy Fabisch do niej dołączył. On także w&nbsp;pełnym pędzie nie mógł słyszeć, co się wydarzyło.</p>
			<p class="calibre9">&ndash;	Co ty…</p>
			<p class="calibre9">&ndash;	Tu musi być piwnica&nbsp;&ndash; ucięła na wdechu Gośka.</p>
			<p class="calibre9">Była przekonana, że się nie myli. Na miejscu organizatorów postąpiłaby przecież dokładnie w&nbsp;ten sposób.</p>
			<p class="calibre9">Nagle dostrzegła coś na podłodze. Wyraźne ślady butów, wyraźne ślady ciągnięcia czegoś lub kogoś.</p>
			<p class="calibre9">Ledwo wskazała je Fabischowi, ten błyskawicznie ruszył ich tropem. Kończyły się w&nbsp;sąsiednim pomieszczeniu, tuż przy otwartym włazie w&nbsp;podłodze, który wyglądał, jakby dopiero co go zainstalowano.</p>
			<h2 class="sigil_not_in_toc">15</h2>
			<p class="miejsce">Labirynt, Mierzeja Wiślana</p>
			<p class="styl">Kiedy się poznali, trudno było przypuszczać, że ich ostatnie chwile razem sprowadzą się do brutalnej przepychanki. Od pewnego momentu Gerard Edling wiedział jednak, że właśnie do tego dojdzie.</p>
			<p class="calibre9">Zrozumiał, że innej możliwości nie ma. Nawet gdyby dane im było spędzić na Placu nie minuty, lecz godziny, nie zdołałby przekonać Beaty, by dobrowolnie weszła do pokoju.</p>
			<p class="calibre9">Szarpała się, krzyczała i&nbsp;okładała go pięściami, kiedy niósł ją korytarzem. Rzucała się na boki, starając się, by stracił równowagę. Wyciągała nogi, by utrudnić przejście. Robiła wszystko, co mogła.</p>
			<p class="calibre9">&ndash;	Czas pozostały: pięć sekund.</p>
			<p class="calibre9">On jednak również dawał z&nbsp;siebie więcej, niż potrafiłby w&nbsp;innych okolicznościach. Nic nie miało znaczenia. Nic poza tym, by ją ocalić.</p>
			<p class="calibre9">&ndash;	Gerard!&nbsp;&ndash; wrzasnęła, kiedy znaleźli się w&nbsp;progu.</p>
			<p class="calibre9">Próbowała zaprzeć się w&nbsp;drzwiach, ale w&nbsp;końcu z&nbsp;trudem ją przepchnął. Nie wiedział, ilu siniaków się nabawiła, nie miało to teraz najmniejszego znaczenia. Musiał jeszcze tylko rzucić ją na ziemię, a&nbsp;potem natychmiast się cofnąć.</p>
			<p class="calibre9">&ndash;	Trzy…</p>
			<p class="calibre9">Był już w&nbsp;pokoju.</p>
			<p class="calibre9">Uda się, wystarczy cofnąć ręce. Pozwolić grawitacji, by zrobiła swoje.</p>
			<p class="calibre9">&ndash;	Dwa…</p>
			<p class="calibre9">Wypuścił Beatę, ta uderzyła o&nbsp;podłogę, a&nbsp;on natychmiast się odwrócił i&nbsp;rzucił w&nbsp;stronę korytarza.</p>
			<p class="calibre9">&ndash;	Jeden…</p>
			<p class="calibre9">Starała się jeszcze chwycić go za kostkę, ale zabrakło jej centymetra, może pół.</p>
			<p class="calibre9">Pomieszczenia Labiryntu wypełnił przeraźliwy dźwięk syreny. Gerard wypadł na zewnątrz i&nbsp;od razu chwycił drzwi. Zatrzasnął je tak szybko, że widział jedynie, jak Drejer desperacko rzuca się w&nbsp;ich stronę.</p>
			<p class="calibre9">Zaraz potem syrena ucichła. Zamiast niej rozległ się metaliczny odgłos. Zamek przeskoczył.</p>
			<p class="calibre9">Gerard uderzył czołem o&nbsp;drzwi, oddychając ciężko. Miał wrażenie, że właśnie zrobił zarazem najbardziej parszywą, jak i&nbsp;szlachetną rzecz w&nbsp;swoim życiu.</p>
			<p class="calibre9">Usłyszał stłumiony krzyk z&nbsp;celi, potem wściekłe uderzenia o&nbsp;metal. Przypuszczał, że Beata odchodzi od zmysłów.</p>
			<p class="calibre9">Nadal trwał z&nbsp;głową przy drzwiach, nie potrafiąc uspokoić bicia serca. W&nbsp;końcu wyprostował się i&nbsp;położył rękę na dzielącej ich przegrodzie, w&nbsp;którą Drejer nadal tłukła, jakby siłą woli mogła się przez nią przebić.</p>
			<p class="calibre9">&ndash;	Przepraszam&nbsp;&ndash; powiedział.</p>
			<p class="calibre9">Odwrócił się w&nbsp;kierunku Placu. Nie chciał umierać tutaj, przygwożdżony przez napastników na końcu wąskiego korytarza.</p>
			<p class="calibre9">Ruszył przed siebie.</p>
			<p class="calibre9">Wodził wzrokiem po krwi, częściowo świeżej, częściowo zaschniętej. Myślał o&nbsp;liczbie strzałów, które padły przy poprzednich uczestnikach. Bejtar nie stawiał oporu, wystarczył jeden. Przy Anicie Gaberek potrzebne były dwa. Katarzyna Łaba zasłużyła tylko na jeden.</p>
			<p class="calibre9">Jak będzie w&nbsp;jego wypadku?</p>
			<p class="calibre9">Jak przyjmie śmierć?</p>
			<h2 class="sigil_not_in_toc">16</h2>
			<p class="miejsce">Aerodrom Noytif, Bałtijskaja Kosa</p>
			<p class="styl">Gocha otworzyła właz na oścież i&nbsp;natychmiast zaczęła schodzić po wąskich schodkach prowadzących do piwnicy. Nie zważała na protesty Fabischa i&nbsp;nie poświęciła choćby chwili na to, by zastanowić się, co w&nbsp;ogóle zamierza zrobić.</p>
			<p class="calibre9">Na dole byli uzbrojeni ludzie. Ludzie gotowi zabić każdego, kto im zagrozi. Może to zastrzeżenie nie było nawet konieczne. Udowodnili, że potrafią odebrać życie dla czystej rozrywki.</p>
			<p class="calibre9">Mimo to Rosa zeskoczyła ze schodów, zdeterminowana, by rzucić się na nich z&nbsp;gołymi pięściami, jeśli będzie trzeba.</p>
			<p class="calibre9">Nikogo jednak nie dostrzegła.</p>
			<p class="calibre9">Naraz poczuła, jak Kacper łapie ją za ramię i&nbsp;obraca ku sobie.</p>
			<p class="calibre9">&ndash;	Zwariowałaś?!&nbsp;&ndash; szepnął, choć wyglądał, jakby krzyczał.&nbsp;&ndash; Co konkretnie zamie…</p>
			<p class="calibre9">&ndash;	Wszystko, co będzie trzeba.</p>
			<p class="calibre9">&ndash;	Gośka, do kurwy…</p>
			<p class="calibre9">Wyrwała mu się, mimo że jeszcze raz spróbował ją zatrzymać.</p>
			<p class="calibre9">Ruszyła w&nbsp;głąb piwnicy. Korytarz był wąski, oświetlony tylko prowizorycznie. U&nbsp;sufitu zwisały niewielkie robocze lampy, od jednej do drugiej ciągnęły się grube, dobrze izolowane kable.</p>
			<p class="calibre9">Nie dało się usłyszeć żadnych dźwięków. Gocha i&nbsp;Fabisch szli naprzód, odnotowując jedynie swoje kroki i&nbsp;głośne oddechy. Dotarli do rozgałęzienia korytarza i&nbsp;raptownie się zatrzymali.</p>
			<p class="calibre9">W lewo czy w&nbsp;prawo?</p>
			<p class="calibre9">Rosa nie traciła czasu na zastanawianie się, poddała się intuicji i&nbsp;wybrała pierwszą możliwość. Kacper do razu poszedł w&nbsp;drugim kierunku.</p>
			<p class="calibre9">Nie pędziła już na oślep, świadoma, że znajduje się blisko końca korytarza. Jeśli chciała zachować choćby hipotetyczne szanse na ocalenie Edlinga, musiała wziąć tych ludzi z&nbsp;zaskoczenia.</p>
			<p class="calibre9">Po kilku kolejnych krokach niemal się zatrzymała, odnosząc wrażenie, że trafiła na ścianę. Nie sposób było pomylić smrodu, który czuła. Zapach śmierci. Odór rozkładającego się ciała.</p>
			<p class="calibre9">Ktokolwiek czekał na nią na końcu korytarza, już nie żył.</p>
			<h2 class="sigil_not_in_toc">17</h2>
			<p class="miejsce">Labirynt, Mierzeja Wiślana</p>
			<p class="styl">Gerard Edling stał pośrodku Placu, przodem w&nbsp;stronę drzwi. Patrzył na wieniec laurowy, który tuż po tym, jak on zginie, zostanie wręczony Beacie. Symbol zwycięstwa. Wymowna wskazówka, która od razu pozwoliła mu zrozumieć, co się tu rozegra.</p>
			<p class="calibre9">Pamiętał, co Drejer opowiadała na początku. Usłyszała o&nbsp;nim od kobiety, którą nazywała Suką. Właśnie dzięki temu Gerard zrozumiał, że wśród porywaczy jest ktoś, kto zdradza zbyt wiele. Wychodzi przed szereg. Nie respektuje reguł. A&nbsp;zatem przynajmniej częściowo nie godzi się na to, co się dzieje.</p>
			<p class="calibre9">Odsunął od siebie te myśli, nie miały już znaczenia. Liczyło się tylko to, co dopiero się wydarzy.</p>
			<p class="calibre9">Co zrobi Beata po wyjściu stąd? Czy uda jej się wrócić do życia, poukładać je na nowo? Miała jeszcze sporo lat przed sobą. Będzie kroczyło za nią widmo wszystkiego, co się stało, ale w&nbsp;końcu nauczy się z&nbsp;nim żyć.</p>
			<p class="calibre9">Owszem, tyle czasu w&nbsp;osamotnieniu nastręczy jej mnóstwa problemów. Ale ludzie wychodzili z&nbsp;więzienia po dwudziestu pięciu latach, czasem nawet po dłuższym okresie. Jakoś się odnajdywali. Nie od razu, ale się odnajdywali.</p>
			<p class="calibre9">Szczególnie gdy mieli kogoś, kto pomagał im obrać nowy azymut.</p>
			<p class="calibre9">Czy Beata będzie mogła liczyć na taką osobę? Edling nie wiedział, czy Arek ponownie zawarł jakiś związek. Zapewne tak, minęło mnóstwo czasu. Nikt tak długo nie czeka na kogoś, kto nie może wrócić.</p>
			<p class="calibre9">Gerard opuścił głowę i&nbsp;wbił wzrok w&nbsp;krew, która niemal całkowicie pokryła jego buty. Wcześniej nawet tego nie dostrzegł. Uświadomił sobie, że dopiero teraz ma chwilę, by odetchnąć.</p>
			<p class="calibre9">Chciał, by trwała dłużej. Choćby tylko trochę.</p>
			<p class="calibre9">Usłyszał jednak, jak zamek drzwi wejściowych się otwiera.</p>
			<p class="calibre9">Cofnął się o&nbsp;krok. Nie miał zamiaru stwarzać wrażenia, jakby planował atak na tych ludzi. Przeciwnie. Wolał, by zachowali spokój. Wolał najpierw się im przyjrzeć.</p>
			<p class="calibre9">Próbował myśleć o&nbsp;tym, co przeżył, ile wspomnień zgromadził, jak wiele dobra udało mu się sprowadzić na świat, choć to i&nbsp;tak zawsze pozostawało towarem deficytowym.</p>
			<p class="calibre9">Nie był dobrym mężem. Raczej średnim ojcem. Sprawnym śledczym.</p>
			<p class="calibre9">Trudno było uznać, by zmienił życie wielu ludzi na lepsze. Ale zrobił, co się dało. Próbował. Miał dobre intencje.</p>
			<p class="calibre9">Drzwi zaczęły się otwierać.</p>
			<p class="calibre9">Nabrał głęboko tchu, a&nbsp;jego myśli popłynęły w&nbsp;zupełnie innym kierunku. Wbrew sobie zaczął zastanawiać się nad rzeczami prozaicznymi. Czy Beata wróci do prokuratury? Jakie stare znajomości odnowi?</p>
			<p class="calibre9">Gocha z&nbsp;pewnością wyciągnie do niej pomocną dłoń.</p>
			<p class="calibre9">Gocha.</p>
			<p class="calibre9">Boże, gdzie ona teraz była? Jak daleko udało jej się dojść dwudziestoletnim tropem wiodącym z&nbsp;Wodnika? Salomon Grynberg z&nbsp;pewnością zatuszował wszystko, co mogłoby ją naprowadzić na właściwe rozumowanie. Nie ulegało wątpliwości, że do żadnych konkretów się nie dokopie.</p>
			<p class="calibre9">Ale może kiedy zobaczyła, kto znalazł się w&nbsp;„Labiryncie krwi”, sama zrozumiała. Nieobecność pewnych ludzi mówiła więcej niż obecność innych.</p>
			<p class="calibre9">Gerard nabrał głęboko tchu, przytrzymał powietrze w&nbsp;płucach.</p>
			<p class="calibre9">Dogadają się, pomyślał.</p>
			<p class="calibre9">Są podobnie silnymi kobietami, mają zbliżone charaktery. W&nbsp;dodatku noszą trochę historii, którymi mogą się podzielić. Bez trudu znajdą nić porozumienia, a&nbsp;Rosa zadba o&nbsp;to, by Beata odnalazła się w&nbsp;nowym świecie.</p>
			<p class="calibre9">Chciałby to widzieć. Chciałby w&nbsp;tym uczestniczyć.</p>
			<p class="calibre9">Wypuścił powietrze z&nbsp;płuc i&nbsp;spojrzał przed siebie. Drzwi się otwierały, a&nbsp;on spodziewał się zobaczyć dwie osoby. Po pierwsze, nikt nie ryzykowałby samodzielnej egzekucji. Po drugie, całym tym miejscem zawiadywał duet. Gerard przesądził to dużo wcześniej.</p>
			<p class="calibre9">Poczynił też odmienne ustalenia, które wydawały mu się logiczne. Straciły jednak sens, kiedy w&nbsp;Labiryncie zjawiły się inne osoby. Cała jego hipoteza odnośnie do powodu, dla którego wszyscy się tu znaleźli i&nbsp;kto tym sterował, upadła.</p>
			<p class="calibre9">A zatem jego ostatnim aktem jako śledczego była pomyłka, pomyślał gorzko. Szczęśliwie nie miało to dla nikogo znaczenia. Dla niego także nie.</p>
			<p class="calibre9">Cofnął się, a&nbsp;potem stanął wyprostowany, z&nbsp;rękoma założonymi za plecami.</p>
			<p class="calibre9">Był gotów zginąć już na Wieży Piastowskiej, może nawet tak się stało. Może to wszystko, co nastąpiło później, miało być tylko przedłużonym pożegnaniem.</p>
			<p class="calibre9">Uniósł głowę.</p>
			<p class="calibre9">&ndash;	Witam&nbsp;&ndash; powiedział, kiedy drzwi całkowicie się otworzyły.</p>
			<h2 class="sigil_not_in_toc">18</h2>
			<p class="miejsce">Labirynt krwi, Bałtijskaja Kosa</p>
			<p class="styl">Gdyby mógł cofnąć wypowiedziane słowo, natychmiast by to zrobił. Bynajmniej nie dlatego, że było niewłaściwe&nbsp;&ndash; spędzili tu z&nbsp;Beatą dostatecznie dużo czasu, by czuli się gospodarzami. Ktokolwiek wchodził, nie był u&nbsp;siebie, a&nbsp;Gerard miał podstawy, by powitać gościa.</p>
			<p class="calibre9">Nie spodziewał się jednak tego, kim ów gość się okazał.</p>
			<p class="calibre9">Małgorzata Rosa stała w&nbsp;progu, patrząc na niego z&nbsp;takim niedowierzaniem, jakby ukazał jej się powidok wszystkich ludzi, którzy na przestrzeni dziejów odeszli z&nbsp;tego świata.</p>
			<p class="calibre9">Zatrzęsła się lekko, jej wzrok pozostał jednak nieruchomy, zafiksowany na oczach Edlinga.</p>
			<p class="calibre9">&ndash;	Gero…</p>
			<p class="calibre9">Sam też potrzebował chwili, by się ocknąć. Kiedy to się stało, ruszył w&nbsp;jej kierunku z&nbsp;wyciągniętymi rękoma, jakby chciał ją podtrzymać. Natychmiast się między nimi znalazła.</p>
			<p class="calibre9">Nie potrafił wydusić słowa, nie potrafił przesądzić, czy to, czego doświadcza, jest prawdziwe.</p>
			<p class="calibre9">&ndash;	Boże, Gero…&nbsp;&ndash; powtórzyła Gocha.</p>
			<p class="calibre9">Nie wiedział, jak długo się obejmowali ani kiedy nadeszła pierwsza trzeźwa myśl. Ledwo jednak się to stało, odsunął Rosę, a&nbsp;potem spojrzał w&nbsp;głąb korytarza.</p>
			<p class="calibre9">Spodziewał się uzbrojonych przeciwników.</p>
			<p class="calibre9">Zamiast tego dostrzegł Kacpra Fabischa, który patrzył na niego z&nbsp;umęczonym uśmiechem. Który cały stał się umęczonym uśmiechem.</p>
			<p class="calibre9">&ndash;	Dzień dobry, panie prokuratorze&nbsp;&ndash; rzucił.</p>
			<p class="calibre9">Edling obrócił się do Gośki.</p>
			<p class="calibre9">&ndash;	Jak…</p>
			<p class="calibre9">Więcej nie zdołał wydusić, wiedział jednak, że nie ma takiej potrzeby. Mimo to zamiast odpowiedzieć, Rosa przeniosła wzrok na Kacpra.</p>
			<p class="calibre9">&ndash;	W&nbsp;drugim korytarzu pusto&nbsp;&ndash; powiedział.&nbsp;&ndash; Kończy się jakąś centralą, pokojem sterowania czy…</p>
			<p class="calibre9">Fabisch urwał, widząc, że rzeczy, które chce przekazać, nie są w&nbsp;tej chwili istotne. Edlingowi na usta cisnął się korowód pytań, wciąż jednak nie był w&nbsp;stanie któregokolwiek zwerbalizować. Wciąż bowiem wydawało mu się, że stoi na granicy śmierci, czekając tylko na to, aż zmuszony będzie ją przekroczyć.</p>
			<p class="calibre9">&ndash;	Musieli uciec, kiedy sprawdzaliśmy drugi budynek&nbsp;&ndash; odezwała się Gośka.</p>
			<p class="calibre9">Myśli były rozrzucone, słowa wyrwane z&nbsp;kontekstu. Gerard miał problem z&nbsp;dopasowaniem elementów rzeczywistości do zbornego obrazu, który cokolwiek by mu powiedział.</p>
			<p class="calibre9">&ndash;	Może myśleli, że powiadomiliśmy policję&nbsp;&ndash; odparł Fabisch.&nbsp;&ndash; Albo…</p>
			<p class="calibre9">&ndash;	Dima to zrobił.</p>
			<p class="calibre9">&ndash;	Tak?</p>
			<p class="calibre9">Spojrzeli na siebie, jakby uświadomili sobie coś, co Edlingowi umknęło.</p>
			<p class="calibre9">&ndash;	Musimy się zbierać&nbsp;&ndash; rzuciła Gocha, podchodząc do niego.</p>
			<p class="calibre9">Popatrzył na nią tak, jakby wyrosła spod ziemi. Ona jednak zamiast na nim skupiła się na młodym prokuratorze.</p>
			<p class="calibre9">&ndash;	Kacper, wracaj tam i&nbsp;otwórz tę celę&nbsp;&ndash; poleciła.&nbsp;&ndash; Zabieramy ich stąd.</p>
			<p class="calibre9">Fabisch skinął głową, odwrócił się i&nbsp;szybko znikł w&nbsp;korytarzu, zatykając przy tym dłonią usta. Dopiero teraz do Gerarda dotarł fetor, który się stamtąd wyłaniał. Nie sposób było pomylić go z&nbsp;czymkolwiek innym, szczególnie jeśli latami badało się miejsca zbrodni.</p>
			<p class="calibre9">&ndash;	Gocha… </p>
			<p class="calibre9">Rosa położyła mu ręce na ramionach. Kotwice, które miały go utrzymać tu i&nbsp;teraz.</p>
			<p class="calibre9">&ndash;	Wszystko ci wyjaśnię&nbsp;&ndash; zapewniła.&nbsp;&ndash; Ale musimy się stąd zabierać. Jeśli zastaną nas tu mundurowi, skończymy w&nbsp;areszcie albo w&nbsp;więzieniu.</p>
			<p class="calibre9">&ndash;	Ale… dlaczego policja miałaby…</p>
			<p class="calibre9">&ndash;	Jesteśmy w&nbsp;Rosji, Gero.</p>
			<p class="calibre9">&ndash;	W&nbsp;Rosji?</p>
			<p class="calibre9">&ndash;	Na ich części Mierzei Wiślanej.</p>
			<p class="calibre9">Zamknął oczy i&nbsp;z&nbsp;trudem przełknął ślinę. Na moment zaległa głęboka cisza, w&nbsp;której stopniowo się zapadał. Nagle usłyszał jednak coś, dzięki czemu wrócił na powierzchnię. Kliknięcie.</p>
			<p class="calibre9">Kiedy obrócił się w&nbsp;kierunku korytarza prowadzącego do jego celi, Beata już z&nbsp;niego wybiegała. Nie baczyła na nic, pędziła przed siebie, jakby zamierzała staranować kogokolwiek, kto stanie jej na drodze.</p>
			<p class="calibre9">Zamarła, widząc Edlinga i&nbsp;Gochę.</p>
			<p class="calibre9">Potem rzuciła się na niego. Wszystkie tamy puściły, złapała go za kark, przyciągnęła do siebie i&nbsp;przylgnęła tak, jakby chciała w&nbsp;niego wniknąć. Płakała, a&nbsp;on płakał razem z&nbsp;nią, choć żadna łza nie popłynęła po jego policzkach.</p>
			<p class="calibre9">&ndash;	Musimy iść&nbsp;&ndash; rzuciła nerwowo Rosa.</p>
			<p class="calibre9">Drejer nie puszczała, a&nbsp;on nie potrafił jej od siebie odsunąć.</p>
			<p class="calibre9">&ndash;	Nie mamy czasu&nbsp;&ndash; dodała Gośka.&nbsp;&ndash; Straż przybrzeżna i&nbsp;policja już tu płyną. Nasz znajomy ich powiadomił.</p>
			<p class="calibre9">Gerard zdążył jedynie powiedzieć, że są w&nbsp;Rosji, kiedy Rosa odciągnęła od niego Beatę. Ta spojrzała na nią z&nbsp;dezorientacją, szybko jednak udało jej się opanować emocje na tyle, by zrozumieć presję czasu.</p>
			<p class="calibre9">Nikt nawet nie popatrzył na wieniec laurowy, który wisiał nad drzwiami.</p>
			<p class="calibre9">Gośka i&nbsp;Drejer wyszły pierwsze, Edling tuż za nimi. Od razu skierowali się w&nbsp;głąb tunelu, gdzie czekał na nich Kacper Fabisch, ponaglając ich ruchem ręki.</p>
			<p class="calibre9">Gerard jednak się zatrzymał.</p>
			<p class="calibre9">Fetor śmierci pochodził z&nbsp;rozkładających się ciał innych uczestników rozgrywki. Nie wywieziono ich, po prostu porzucono za drzwiami jak śmieci.</p>
			<p class="calibre9">Zwłoki Kantyka i&nbsp;Cecylii były zmasakrowane, znajdowały się w&nbsp;zaawansowanej fazie rozkładu, a&nbsp;wszędobylska wilgoć podziałała na insekty jak zaproszenie. Przy nich leżała Anita Gaberek, dwukrotnie trafiona z&nbsp;broni palnej. Obok niej Katarzyna Łaba z&nbsp;jedną raną postrzałową. Jonasz Bejtar kawałek dalej, na brzuchu, jakby próbował jeszcze się odczołgać.</p>
			<p class="calibre9">&ndash;	Gero&nbsp;&ndash; rzuciła Rosa.</p>
			<p class="calibre9">Potrząsnął głową i&nbsp;postawił krok w&nbsp;jej kierunku, nim ponownie zastygł w&nbsp;bezruchu.</p>
			<p class="calibre9">&ndash;	Gero!</p>
			<p class="calibre9">&ndash;	Ona żyje.</p>
			<p class="calibre9">&ndash;	Co?&nbsp;&ndash; wypaliła Beata.</p>
			<p class="calibre9">Edling natychmiast kucnął przy Katarzynie, przyłożył palce do tętnicy szyjnej.</p>
			<p class="calibre9">&ndash;	Musimy się zwijać!&nbsp;&ndash; zawołał Fabisch.&nbsp;&ndash; Nie wytłumaczymy Rosjanom, co tu się działo ani skąd się wzięliśmy. Zatrzymają nas choćby po to, żebyśmy nie powiedzieli nikomu, co…</p>
			<p class="calibre9">&ndash;	Ona żyje&nbsp;&ndash; powtórzył Gerard.</p>
			<p class="calibre9">&ndash;	Jezu&nbsp;&ndash; jęknęła Gocha.&nbsp;&ndash; Jesteś pewien?</p>
			<p class="calibre9">&ndash;	Tak. Sprawdźcie pozostałych.</p>
			<p class="calibre9">Ledwo wybrzmiały jego słowa, zorientował się, jak bezsensowne były w&nbsp;stosunku do tych, którzy dostali kilka strzałów.</p>
			<p class="calibre9">&ndash;	Bejtara&nbsp;&ndash; skorygował.&nbsp;&ndash; Sprawdźcie Bejtara.</p>
			<p class="calibre9">Beata kucnęła przy nim i&nbsp;obróciła jego ciało na plecy. Łaba została wyeliminowana jako ostatnia, teoretycznie miała największą szansę, by przeżyć. W&nbsp;przypadku Jonasza nie było sensu się łudzić, mimo to…</p>
			<p class="calibre9">&ndash;	Ma jakiś gałgan&nbsp;&ndash; odezwała się Drejer.</p>
			<p class="calibre9">&ndash;	Słuchajcie, naprawdę musimy natychmiast…&nbsp;&ndash; zaczął Kacper.</p>
			<p class="calibre9">&ndash;	Musiał przeżyć, jakoś opatrzyć ranę&nbsp;&ndash; dodała Beata, po czym chwyciła go mocno za przegub ręki.&nbsp;&ndash; Kurwa, jest puls!</p>
			<p class="calibre9">Gerard wymienił się krótkim spojrzeniem ze stojącą obok niego Gochą. Oboje chwycili Łabę za ramiona i&nbsp;podnieśli ją. Nie wydała z&nbsp;siebie nawet cichego jęku, musiała dawno stracić przytomność. Ale żyła, miała szansę. Podobnie jak Jonasz Bejtar.</p>
			<p class="calibre9">Wynieśli ich z&nbsp;trudem na zewnątrz, potem Fabisch od razu wskazał wolną ręką właściwy kierunek. Szli powoli w&nbsp;stronę kutra, zdecydowanie zbyt wolno, by udało im się uciec.</p>
			<p class="calibre9">Z oddali dochodził już dźwięk policyjnych syren, dało się słyszeć narastające wycie silników.</p>
			<p class="calibre9">&ndash;	Szybko!&nbsp;&ndash; rzucił Kacper.</p>
			<p class="calibre9">Przyspieszyli na tyle, na ile było to możliwe. Widzieli już nabrzeże, zaraz powinni dostrzec także kuter.</p>
			<p class="calibre9">&ndash;	Zdążymy&nbsp;&ndash; odezwała się Gocha.</p>
			<p class="calibre9">Gerard zerknął na nią na moment, potem skupił się wyłącznie na tym, by się nie potknąć. Wiedział, że nie mają już czasu, dźwięki stawały się coraz głośniejsze, straż przybrzeżna i&nbsp;policja były niedaleko.</p>
			<p class="calibre9">&ndash;	Gdzie on jest?!&nbsp;&ndash; krzyknął nagle Fabisch.&nbsp;&ndash; Kurwa, gdzie on jest?!</p>
			<p class="calibre9">Edling podniósł wzrok.</p>
			<p class="calibre9">Nie dostrzegł żadnego kutra.</p>
			<h2 class="sigil_not_in_toc">19</h2>
			<p class="miejsce">Aerodrom Noytif, Bałtijskaja Kosa</p>
			<p class="styl">Reakcja łańcuchowa kolejnych myśli powinna pozwolić Gośce zrozumieć rzecz najważniejszą&nbsp;&ndash; Pobłocki odpłynął, kiedy tylko usłyszał zbliżające się rosyjskie jednostki. Działo się jednak zbyt dużo, by logika wzięła górę nad paniką.</p>
			<p class="calibre9">Rosa powiodła zdezorientowanym wzrokiem dookoła, a&nbsp;do jej świadomości przebijało się jedynie to, że Zenon uciekł. Zostawił ich. Od początku działał przeciwko nim. Nie mogła wykluczyć też tego, że organizatorzy Labiryntu, uciekając przed nimi, natrafili na kuter, obezwładnili Pobłockiego i&nbsp;zabrali łódź.</p>
			<p class="calibre9">Tylko dlaczego mieliby od razu uciekać?</p>
			<p class="calibre9">Jeśli obserwowali ich przez jakąś kamerę w&nbsp;poprzednim budynku, to wiedzieli, że ona i&nbsp;Fabisch nie byli uzbrojeni. Syren jeszcze nie dało się słyszeć. Może tamci mieli jakieś wtyki w&nbsp;służbach? Może ktoś poinformował ich o&nbsp;tym, że straż przybrzeżna się zbliża?</p>
			<p class="calibre9">Żadna z&nbsp;tych rzeczy nie wydawała się Gośce realna. Nie miała jednak zamiaru ich teraz rozważać.</p>
			<p class="calibre9">&ndash;	Zenon!&nbsp;&ndash; krzyknęła.</p>
			<p class="calibre9">Był to najbardziej desperacki krok, na jaki mogła się zdecydować. Zarazem jedyny, który wydawał się sensowny.</p>
			<p class="calibre9">Katarzyna Łaba ciążyła jej coraz bardziej i&nbsp;Rosie przemknęło przez głowę, że kiedy dusza ulatuje z&nbsp;ludzkiego ciała, nagle staje się cięższe. Zupełnie jakby to ona dawała mu jakąś lekkość.</p>
			<p class="calibre9">&ndash;	Kundera miał czuja do tytułów.</p>
			<p class="calibre9">&ndash;	Słucham?&nbsp;&ndash; usłyszała głos Edlinga.</p>
			<p class="calibre9">Dopiero teraz zdała sobie sprawę, że wypowiedziała zabłąkaną myśl. Poprawiła nieco spoczywającą na jej ramionach rękę Łaby, a&nbsp;potem jeszcze raz się rozejrzała. I&nbsp;jeszcze raz krzyknęła.</p>
			<p class="calibre9">&ndash;	Zenon!</p>
			<p class="calibre9">Syreny stawały się coraz donioślejsze, a&nbsp;silniki przybrały już taką głośność, że niebawem wszyscy zobaczą nadpływające jednostki. Załoganci zaś bez trudu namierzą grupę osób, którą z&nbsp;mroku wyłowią mocne reflektory.</p>
			<p class="calibre9">&ndash;	Tutaj!&nbsp;&ndash; rozległo się nawoływanie od zachodu.</p>
			<p class="calibre9">Gocha próbowała szybko się obrócić, ale z&nbsp;Łabą na ramionach przyszło jej to z&nbsp;niejakim trudem. Ledwo jednak to zrobiła, odetchnęła. Pobłocki z&nbsp;uniesionymi dłońmi truchtał ku nim na tyle szybko, na ile pozwalała mu kondycja.</p>
			<p class="calibre9">Kiedy zorientował się, że go widzą, z&nbsp;ulgą się zatrzymał i&nbsp;skinął ręką w&nbsp;kierunku, z&nbsp;którego przybiegł.</p>
			<p class="calibre9">Nikt nie miał zamiaru tracić czasu, wszyscy na ten znak ruszyli przed siebie i&nbsp;po chwili dostrzegli kuter przycumowany kawałek dalej. Pobłocki między chrapliwymi oddechami próbował tłumaczyć, że usłyszał łodzie, musiał się przemieścić. Potem biegł tak szybko, jak potrafił.</p>
			<p class="calibre9">Rosa uspokoiła go, klepiąc po plecach i&nbsp;chwaląc za dobrą decyzję. Moment potem byli już na pokładzie. Silnik pracował, kuter był ustawiony tak, by nie tracić czasu na manewry. Zenon niemal od razu ruszył w&nbsp;głąb zalewu.</p>
			<p class="calibre9">Gocha i&nbsp;Edling ostrożnie ułożyli Łabę na pokładzie, Beata i&nbsp;Fabisch to samo zrobili z&nbsp;Bejtarem. Nie sposób było stwierdzić, czy ranni przeżyją na tyle długo, by można było wezwać polską karetkę.</p>
			<p class="calibre9">Nie tylko ta myśl zaprzątała im wszystkim głowę.</p>
			<p class="calibre9">&ndash;	Damy radę?&nbsp;&ndash; rzucił Kacper, oglądając się za siebie.&nbsp;&ndash; Nie usłyszą nas?</p>
			<p class="calibre9">&ndash;	Nie&nbsp;&ndash; odparł ciężko Pobłocki.</p>
			<p class="calibre9">&ndash;	Jest pan pewien?</p>
			<p class="calibre9">W odpowiedzi zakaszlał, sprawiał wrażenie, jakby miał się udławić flegmą. Ścisnął mocniej koło sterowe.</p>
			<p class="calibre9">&ndash;	Póki płyną, słyszą tylko swoje silniki&nbsp;&ndash; powiedział.&nbsp;&ndash; A&nbsp;jak wejdą na ląd, my będziemy już daleko.</p>
			<p class="calibre9">&ndash;	Oby.</p>
			<p class="calibre9">&ndash;	Światła mamy wyłączone, zresztą nie będą ich wypatrywać. Skupią się na aerodromie. Dima wezwał ich tam, na miejsce, nie mówił nic o&nbsp;przeszukiwaniu wód wokół.</p>
			<p class="calibre9">Gocha miała nadzieję, że ocena Pobłockiego nie jest na wyrost. Zerknęła niepewnie na Bejtara i&nbsp;Katarzynę, potem na Edlinga. To na nim zatrzymała uwagę na dłużej, on jednak tego nie odnotował.</p>
			<p class="calibre9">Patrzył na Drejer tak, jakby obawiał się, że zaraz przydarzy się jej coś złego.</p>
			<p class="calibre9">Boże, dopiero teraz Rosa pomyślała o&nbsp;tym, co ta kobieta musiała przeżywać. Tyle lat w&nbsp;zamknięciu, tyle lat bez dostępu do rzeczywistości, bez kontaktu z&nbsp;innymi ludźmi. Nie widziała żadnego naturalnego światła, czy to słonecznego, czy z&nbsp;księżyca. Żyła w&nbsp;zamkniętej, odizolowanej przestrzeni, zapominając o&nbsp;tym, jak wygląda świat na zewnątrz.</p>
			<p class="calibre9">Gerard naraz drgnął, po czym skupił się na dwóch osobach leżących na pokładzie.</p>
			<p class="calibre9">&ndash;	Gdzie jesteśmy?&nbsp;&ndash; rzucił.</p>
			<p class="calibre9">&ndash;	Bałtijskaja Kosa&nbsp;&ndash; odparł Zenon.&nbsp;&ndash; W&nbsp;okolicy Mamonowa.</p>
			<p class="calibre9">Zerknąwszy na Edlinga, Pobłocki chrząknął niepewnie.</p>
			<p class="calibre9">&ndash;	Zalew Wiślany&nbsp;&ndash; dodał.</p>
			<p class="calibre9">&ndash;	Z&nbsp;jaką prędkością płynie ten kuter?</p>
			<p class="calibre9">&ndash;	Osiem, dziewięć węzłów.</p>
			<p class="calibre9">&ndash;	Niewiele.</p>
			<p class="calibre9">&ndash;	Cóż, wystarczy&nbsp;&ndash; podsumował pod nosem Zenon.</p>
			<p class="calibre9">&ndash;	Ile mamy do przepłynięcia?</p>
			<p class="calibre9">&ndash;	Jakieś dwadzieścia jeden, dwadzieścia dwie mile morskie.</p>
			<p class="calibre9">&ndash;	Czyli około czterdziestu kilometrów?</p>
			<p class="calibre9">&ndash;	Tak.</p>
			<p class="calibre9">Gerard westchnął nerwowo, po czym kucnął przy rannych.</p>
			<p class="calibre9">&ndash;	To daje jakieś dwie i&nbsp;pół godziny&nbsp;&ndash; zauważył.&nbsp;&ndash; Nie mylę się?</p>
			<p class="calibre9">&ndash;	Nie myli się pan&nbsp;&ndash; odparł Zenon.</p>
			<p class="calibre9">Gocha podeszła bliżej Edlinga, wciąż kontrolując, co robi Beata. Ta stała przy relingu, trzymając się go kurczowo, jakby nie mogła znieść bujania. Nie ulegało wątpliwości, że potrzebuje pomocy, Rosa jednak w&nbsp;pierwszej kolejności skupiła się na tym, co Edling&nbsp;&ndash; by ratować zagrożone życie.</p>
			<p class="calibre9">Przykucnęła obok niego.</p>
			<p class="calibre9">&ndash;	Wytrzymają tyle?&nbsp;&ndash; szepnęła.</p>
			<p class="calibre9">&ndash;	Nie wiem. Bejtar zrobił sobie opatrunek z&nbsp;ubrania którejś z&nbsp;ofiar, zacisnął dość mocno, zatamował krwawienie. Potem zapewne stracił przytomność.</p>
			<p class="calibre9">&ndash;	A&nbsp;ta kobieta?</p>
			<p class="calibre9">&ndash;	Nie miała chyba tyle szczęścia, po kolorze skóry wygląda, jakby straciła więcej krwi.</p>
			<p class="calibre9">Rosa kątem oka złowiła, że Drejer odwraca się od relingu i&nbsp;patrzy w&nbsp;ich stronę.</p>
			<p class="calibre9">&ndash;	Dokąd płyniemy?&nbsp;&ndash; zainteresowała się.</p>
			<p class="calibre9">&ndash;	Do Krynicy Morskiej&nbsp;&ndash; odparł Zenon.&nbsp;&ndash; Wcześniej wezwiemy…</p>
			<p class="calibre9">&ndash;	Oni mogą nie mieć tyle czasu&nbsp;&ndash; ucięła.</p>
			<p class="calibre9">Gerard pokiwał głową, choć na dobrą sprawę żadne z&nbsp;nich nie mogło przesądzić, jak rozległe są obrażenia rannych osób.</p>
			<p class="calibre9">&ndash;	Dopłyńmy do pierwszego miejsca w&nbsp;Polsce, gdzie może podjechać karetka&nbsp;&ndash; zaproponowała Beata.&nbsp;&ndash; Wezwiemy ją wcześniej, odbierze ich bezpośrednio z&nbsp;pokładu, a&nbsp;my popłyniemy dalej do Krynicy.</p>
			<p class="calibre9">&ndash;	Niezgorszy pomysł&nbsp;&ndash; przyznał Zenon.</p>
			<p class="calibre9">&ndash;	Gdzie najbliżej może pan przycumować?&nbsp;&ndash; spytał Edling.</p>
			<p class="calibre9">Pobłocki przez moment się zastanawiał.</p>
			<p class="calibre9">&ndash;	Jest przystań w&nbsp;Nowej Pasłęce, to tuż za granicą, może kilometr z&nbsp;okładem.</p>
			<p class="calibre9">&ndash;	Wystarczy w&nbsp;zupełności.</p>
			<p class="calibre9">&ndash;	Według nawigacji z&nbsp;Braniewa to jakieś dziesięć minut&nbsp;&ndash; dodał Kacper, trzymając komórkę.&nbsp;&ndash; Karetka przemknie nawet szybciej.</p>
			<p class="calibre9">&ndash;	W&nbsp;takim razie płyniemy&nbsp;&ndash; postanowiła Drejer.</p>
			<p class="calibre9">Edling sprawdził jeszcze puls Katarzyny i&nbsp;Bejtara, po czym powoli się podniósł. Podszedł do Beaty i&nbsp;położył dłoń na jej ramieniu. Gest tyle znaczący, ile rzadki u&nbsp;Gerarda, skwitowała w&nbsp;duchu Rosa.</p>
			<p class="calibre9">W tej sytuacji jednak niedziwny. To, co tych dwoje razem przetrwało, przechodziło ludzkie pojęcie. Trudno było jej sobie wyobrazić, jaka relacja wskutek tak dramatycznych wydarzeń zadzierzgiwała się między dwojgiem osób.</p>
			<p class="calibre9">&ndash;	W&nbsp;porządku?&nbsp;&ndash; odezwał się Edling.</p>
			<p class="calibre9">&ndash;	Będzie, jak uratujemy tę dwójkę.</p>
			<p class="calibre9">Gerard na moment zamilkł.</p>
			<p class="calibre9">&ndash;	A&nbsp;ciebie?</p>
			<p class="calibre9">&ndash;	Ja już jestem uratowana&nbsp;&ndash; odparła cicho.</p>
			<p class="calibre9">Kuter ciął wody zalewu, trzymając się w&nbsp;mniej więcej równej odległości od brzegu i&nbsp;mierzei. Kacper twierdził, że dzięki temu zmniejszą ryzyko natknięcia się na jednostki straży, które zazwyczaj patrolują teren przybrzeżny.</p>
			<p class="calibre9">Mimo wszystko Gocha znów przeżywała to samo, co kiedy płynęli w&nbsp;drugą stronę. Teraz nawet bardziej. Teraz bowiem miała na pokładzie człowieka, dla którego rozpoczęła całe te poszukiwania.</p>
			<p class="calibre9">Odnosiła niepokojące wrażenie, że akcja ratunkowa, którą udało im się przeprowadzić, zaraz na nic się nie zda. Wystarczy, że wypatrzy ich ktoś ze straży przybrzeżnej. Złapie jakiś radar. Namierzy inne urządzenie.</p>
			<p class="calibre9">Starym kutrem daleko nie uciekną. Służby rosyjskie bez trudu zatrzymają ich przed przekroczeniem granicy. Co stanie się później? Przesłuchania, areszt wydobywczy, zapewne jakieś zarzuty.</p>
			<p class="calibre9">Nie wypuszczą ich, szczególnie kiedy dowiedzą się, że mają do czynienia z&nbsp;trójką prokuratorów i&nbsp;dziennikarką. O&nbsp;ile to pierwsze mogliby przełknąć bez podejrzeń o&nbsp;szpiegostwo, o&nbsp;tyle to drugie z&nbsp;pewnością nie.</p>
			<p class="calibre9">Uznają, że przedstawicielka prasy jest tu po to, by godzić w&nbsp;dobro narodu rosyjskiego. I&nbsp;że jak tylko wróci do Polski, opisze wszystko, co się wydarzyło, przedstawiając go w&nbsp;negatywnym świetle.</p>
			<p class="calibre9">A może nie będą potrzebować nawet tego. Często przecież zatrzymywano tu ludzi bez pretekstu.</p>
			<p class="calibre9">Gośka stanęła przy Pobłockim i&nbsp;zerknęła na prędkość.</p>
			<p class="calibre9">&ndash;	Nie da się szybciej?&nbsp;&ndash; spytała cicho.</p>
			<p class="calibre9">Zenon poklepał konsolę z&nbsp;przyrządami nawigacyjnymi, która zapewne od lat wymagała czyszczenia.</p>
			<p class="calibre9">&ndash;	Robi, co może&nbsp;&ndash; zapewnił.</p>
			<p class="calibre9">Rosa obróciła się w&nbsp;kierunku aerodromu. Wydawało jej się, że nikt za nimi nie płynie, ale nie mogła być przecież pewna. Te jednostki były nowsze, znacznie cichsze. A&nbsp;dieslowski silnik na tej łajbie chodził tak głośno, że nie dało się niczego usłyszeć.</p>
			<p class="calibre9">Zachowywała najwyższą czujność. Nie odzywała się, prawie się nie poruszała.</p>
			<p class="calibre9">Z wykonaniem telefonu do szpitala w&nbsp;Braniewie czekała do momentu, gdy Pobłocki uznał, że są już na tyle blisko granicy, by nie musieć przejmować się namierzeniem polskiego numeru logującego się do rosyjskich stacji bazowych.</p>
			<p class="calibre9">Dyspozytorka zapewniła, że karetka będzie czekała na przystani. Rosa przekazała jej wszystko, co dało się powiedzieć na temat ran, podkreśliła, ile czasu upłynęło od postrzałów, i&nbsp;zapewniła, że będą na nabrzeżu tak szybko, jak to możliwe.</p>
			<p class="calibre9">Na miejscu czekał na nich pojazd pogotowia, ale nie tylko.</p>
			<p class="calibre9">Obok niego stały dwa radiowozy, a&nbsp;policjanci, którzy z&nbsp;nich wysiedli, nie mieli zamiaru pozwolić komukolwiek płynąć dalej.</p>
			<h2 class="sigil_not_in_toc">20</h2>
			<p class="miejsce">Komenda Powiatowa Policji, Braniewo</p>
			<p class="styl">Złożenie zeznań zajęło Edlingowi znacznie więcej czasu, niż się spodziewał. Musiał jednak poukładać nie tylko myśli, ale także zdarzenia i&nbsp;nowe wnioski, które z&nbsp;nich płynęły.</p>
			<p class="calibre9">Zanim wszedł do pokoju przesłuchań, zrewidował wcześniejsze założenia. Na nowo przeanalizował to, co ustalił, przebywając w&nbsp;Labiryncie. I&nbsp;zrozumiał, że tak naprawdę nigdy się nie pomylił.</p>
			<p class="calibre9">Jego pierwotne hipotezy były prawdziwe. Wszystko, do czego udało mu się dojść w&nbsp;tamtym miejscu, nadal miało sens. Być może zyskało go nawet więcej.</p>
			<p class="calibre9">Opuścił komendę i&nbsp;skierował się do budynku obok, w&nbsp;którym mieściło się powiatowe centrum medyczne. Chwilę zajęło mu ustalenie, gdzie może znaleźć opolską prokuratorkę, którą parę godzin temu zabrano na badania.</p>
			<p class="calibre9">Beata Drejer siedziała w&nbsp;poczekalni, choć nie miała już na co czekać. Wyniki były gotowe, wszystkie testy przeprowadzone. Mimo to trwała w&nbsp;niemal całkowitym bezruchu. Poruszały się jedynie jej oczy, omiatające ludzi wokół.</p>
			<p class="calibre9">Kiedy dostrzegła Gerarda, jej twarz lekko się rozluźniła. Usiadł obok, a&nbsp;potem dotknął jej ramienia. Nie pytał, jak się czuje, nie było potrzeby. Przez moment siedzieli w&nbsp;milczeniu.</p>
			<p class="calibre9">&ndash;	Mam trochę niedoborów&nbsp;&ndash; odezwała się w&nbsp;końcu Beata.&nbsp;&ndash; A&nbsp;tak niskiego poziomu witaminy D to chyba nie widzieli nawet u&nbsp;kretów.</p>
			<p class="calibre9">&ndash;	Nie wątpię.</p>
			<p class="calibre9">Drejer westchnęła, a&nbsp;potem osunęła się nieco na krześle i&nbsp;położyła głowę na ramieniu Edlinga. Oboje patrzyli na nieliczne osoby, które o&nbsp;tej porze znajdowały się na szpitalnych korytarzach.</p>
			<p class="calibre9">&ndash;	Cała jestem jednym wielkim deficytem&nbsp;&ndash; powiedziała.</p>
			<p class="calibre9">&ndash;	Szczęśliwie będziesz miała mnóstwo czasu i&nbsp;sposobności, żeby go wypełnić.</p>
			<p class="calibre9">&ndash;	Tak myślisz?</p>
			<p class="calibre9">&ndash;	A&nbsp;dlaczego nie?</p>
			<p class="calibre9">Nie odpowiedziała, a&nbsp;on doskonale znał powód. Zastanawiała się, czy wszystkie deficyty da się odwrócić. Być może jej obawy nie były bezpodstawne. Trudno stwierdzić, jak zachowa się psychika ludzka po tak długim odcięciu od świata, od ludzi.</p>
			<p class="calibre9">Nawet więźniowie w&nbsp;zakładach karnych mieli styczność z&nbsp;innymi. Beata latami obcowała jedynie z&nbsp;dostarczanymi jej gazetami i&nbsp;książkami.</p>
			<p class="calibre9">&ndash;	Gerard…</p>
			<p class="calibre9">&ndash;	Tak?</p>
			<p class="calibre9">&ndash;	Myślisz, że mogę wrócić?</p>
			<p class="calibre9">&ndash;	Już wróciłaś.</p>
			<p class="calibre9">&ndash;	Nie wydaje mi się.</p>
			<p class="calibre9">&ndash;	Postawiłaś pierwszy krok&nbsp;&ndash; odparł.&nbsp;&ndash; Kolejne będą trudne, ale wiesz, dokąd iść.</p>
			<p class="calibre9">Poprawiła nieco ułożenie głowy, jakby ugniatała poduszkę, a&nbsp;Edling posłusznie się temu poddał. Chciał, by ta chwila trwała. By te wszystkie trudniejsze, które na nich czekały, dały im jeszcze trochę czasu.</p>
			<p class="calibre9">&ndash;	Jeszcze jakieś złote myśli?&nbsp;&ndash; spytała pod nosem.</p>
			<p class="calibre9">&ndash;	Nie jestem w&nbsp;nich nader biegły.</p>
			<p class="calibre9">&ndash;	Co ty powiesz?</p>
			<p class="calibre9">&ndash;	Ale mój syn ileś lat temu powtarzał takie powiedzenie: martwienie się przypomina bujanie się na huśtawce. Niby się poruszasz, ale nie naprzód.</p>
			<p class="calibre9">&ndash;	Urocze.</p>
			<p class="calibre9">&ndash;	Tak bym tego nie określił.</p>
			<p class="calibre9">&ndash;	Miałam na myśli to, że próbujesz podnieść mnie na duchu aforyzmami.</p>
			<p class="calibre9">&ndash;	Tak mi się skojarzyło.</p>
			<p class="calibre9">Beata powoli się wyprostowała, spojrzała na niego, a&nbsp;potem lekko go szturchnęła. Kiedy popatrzyli sobie w&nbsp;oczy, obojgu wydało się, że wszystko poza nimi znalazło się na peryferiach istnienia.</p>
			<p class="calibre9">&ndash;	Przeżyliśmy&nbsp;&ndash; powiedziała Drejer.</p>
			<p class="calibre9">Nie bardzo wiedział, jak zareagować. Było to najprostsze, co mogła powiedzieć, a&nbsp;jednocześnie najtrudniejsze.</p>
			<p class="calibre9">Spodziewał się, że zobaczy w&nbsp;oczach Beaty światło, zamiast tego jednak odniósł wrażenie, jakby zasnuły się mrokiem.</p>
			<p class="calibre9">&ndash;	Ale tak naprawdę nie wiemy nawet dlaczego&nbsp;&ndash; dodała.</p>
			<p class="calibre9">&ndash;	Słucham?</p>
			<p class="calibre9">&ndash;	Właściwie nie znamy powodu, dla którego się tam znaleźliśmy. Dla którego porwano mnie tyle lat temu, ciebie zmuszono do dołączenia, potem Cecylię, Grynberga, Bejtara, Łabę i&nbsp;Gaberek…</p>
			<p class="calibre9">Przesunęła dłońmi po twarzy, a&nbsp;potem uniosła wzrok.</p>
			<p class="calibre9">&ndash;	Kim są ci ludzie, Gerard?&nbsp;&ndash; spytała bezsilnie.&nbsp;&ndash; Czego oni od nas chcieli? Jaki cel im przyświecał?</p>
			<p class="calibre9">Patrzyła na niego długo, ale nawet chwila wystarczyłaby jej, żeby pojęła, co widzi.</p>
			<p class="calibre9">&ndash;	Jezu…&nbsp;&ndash; jęknęła.&nbsp;&ndash; Rozpracowałeś to?</p>
			<p class="calibre9">&ndash;	Już dawno.</p>
			<p class="calibre9">&ndash;	Co?</p>
			<p class="calibre9">&ndash;	Dotarłem do jedynej sensownej konkluzji, jeszcze kiedy byliśmy tam zamknięci&nbsp;&ndash; odparł.&nbsp;&ndash; Udało mi się nawiązać kontakt z&nbsp;jedną z&nbsp;tych osób.</p>
			<p class="calibre9">&ndash;	Jaki…&nbsp;&ndash; Urwała, potrząsając głową.&nbsp;&ndash; O&nbsp;czym ty mówisz?</p>
			<p class="calibre9">&ndash;	O&nbsp;tym, co przed momentem przekazałem policji. I&nbsp;co chciałbym przekazać teraz tobie i&nbsp;reszcie.</p>
			<p class="calibre9">Podniósł się, a&nbsp;potem wyciągnął do niej rękę.</p>
			<p class="calibre9">&ndash;	Idziemy?&nbsp;&ndash; spytał.</p>
			<h2 class="sigil_not_in_toc">21</h2>
			<p class="miejsce">Zalew Wiślany, Polska</p>
			<p class="styl">Od Krynicy Morskiej dzieliła ich jakaś godzina. Tym razem kuter nie gnał na złamanie karku, Zenon stał spokojnie w&nbsp;sterówce, zaś Edling, Beata, Rosa i&nbsp;Fabisch przysiedli na relingu rufowym.</p>
			<p class="calibre9">Gerard nie był pewien, czy dobrze zrobił, zwlekając z&nbsp;przekazaniem informacji. Coś w&nbsp;nim krzyczało, że powinien udzielić ich od razu, racjonalizm kazał jednak poczekać, aż znajdą się na wodzie.</p>
			<p class="calibre9">Tylko dzięki temu mógł uniknąć czegoś, czego Beata później by żałowała.</p>
			<p class="calibre9">Niełatwo było przekonać ją, że musi poczekać jeszcze chwilę, ostatecznie jednak mu się udało. Teraz czas się skończył. Patrzyła na niego w&nbsp;sposób, który pozbawiał co do tego złudzeń.</p>
			<p class="calibre9">Gerard podniósł się, a&nbsp;potem przeszedł po pokładzie. W&nbsp;końcu stanął tak, by widzieć troje siedzących na relingu osób. Każde z&nbsp;nich miało jakieś wyobrażenie o&nbsp;tym, co się wydarzyło. Każde snuło własne scenariusze, własne hipotezy. Wreszcie każde chciało wiedzieć, czy Edlingowi rzeczywiście udało się odkryć prawdę.</p>
			<p class="calibre9">Był przekonany, że tak. Ale żeby oni zyskali podobną pewność, musiał przedstawić im cały proces, dzięki któremu doszedł do rozwiązania.</p>
			<p class="calibre9">&ndash;	Od kiedy trafiłem do Labiryntu, starałem się rozwikłać tę zagadkę&nbsp;&ndash; zaczął, patrząc na Drejer.&nbsp;&ndash; Beacie niestety o&nbsp;niczym nie mogłem powiedzieć, bo byliśmy nieustannie inwigilowani. A&nbsp;ja miałem świadomość, że jeśli chcemy uzyskać choćby szczątkową inicjatywę, musimy wziąć przeciwnika z&nbsp;zaskoczenia.</p>
			<p class="calibre9">Drejer zmarszczyła czoło, niepewna, co Gerard w&nbsp;ogóle ma na myśli.</p>
			<p class="calibre9">&ndash;	W&nbsp;pierwszych tygodniach skupiłem się na tym, co w&nbsp;każdej zbrodni najważniejsze&nbsp;&ndash; oświadczył.&nbsp;&ndash; Na motywie.</p>
			<p class="calibre9">&ndash;	I?&nbsp;&ndash; spytał Fabisch.&nbsp;&ndash; Jaki pan ustalił?</p>
			<p class="calibre9">&ndash;	Żaden.</p>
			<p class="calibre9">Czekali, aż doda coś jeszcze, ale Edling powiedział w&nbsp;tym temacie wszystko, co zamierzał.</p>
			<p class="calibre9">&ndash;	Gero…</p>
			<p class="calibre9">Uspokoił Gochę krótkim spojrzeniem.</p>
			<p class="calibre9">&ndash;	Zastanowiłem się więc nad drugą najważniejszą kwestią: sposobnością. Kto ją miał? Oczywiście w&nbsp;kontekście porwania mnie, bo jeśli chodzi o&nbsp;Beatę, po tylu latach nie sposób tego ustalić.</p>
			<p class="calibre9">&ndash;	Okej&nbsp;&ndash; odparła Rosa.&nbsp;&ndash; Ale wiele osób miałoby możliwość…</p>
			<p class="calibre9">Zawiesiła głos, zrozumiawszy, do czego zmierza Gerard.</p>
			<p class="calibre9">&ndash;	O&nbsp;tym, że byłem wtedy na Wieży Piastowskiej, poza nami wiedziały tylko dwie osoby&nbsp;&ndash; podjął.&nbsp;&ndash; Laura Nowosielska i&nbsp;Jonasz Bejtar.</p>
			<p class="calibre9">&ndash;	O&nbsp;ile był w&nbsp;tamte zdarzenia zamieszany&nbsp;&ndash; zauważył Fabisch.&nbsp;&ndash; Nie znaleźliśmy na to żadnych dowodów.</p>
			<p class="calibre9">&ndash;	Cóż. Wówczas zakładałem, że był.</p>
			<p class="calibre9">Kacper mruknął na potwierdzenie.</p>
			<p class="calibre9">&ndash;	Z&nbsp;grona tych osób tylko jedna miałaby sposobność, by lata wcześniej porwać Beatę&nbsp;&ndash; ciągnął Edling.&nbsp;&ndash; Z&nbsp;tej prostej przyczyny, że Laura była wtedy raczej niegroźnym oseskiem.</p>
			<p class="calibre9">&ndash;	Więc założyłeś, że cały czas stoi za tym jedna osoba&nbsp;&ndash; odezwała się Gocha.&nbsp;&ndash; To nie na wyrost?</p>
			<p class="calibre9">&ndash;	Nic innego nie wydawało mi się logiczne. Ktoś porwał Beatę i&nbsp;ją uwięził, a&nbsp;lata później zrobił to samo ze mną. Trudno było spodziewać się, że kilka osób działało razem z&nbsp;niezależnych od siebie motywacji.</p>
			<p class="calibre9">&ndash;	Mhm.</p>
			<p class="calibre9">&ndash;	Zacząłem się zatem zastanawiać nad tym, jaki motyw mógłby mieć Bejtar.</p>
			<p class="calibre9">&ndash;	I?&nbsp;&ndash; rzucił Fabisch.</p>
			<p class="calibre9">&ndash;	Ponownie: żaden.</p>
			<p class="calibre9">Młody prokurator uniósł brwi i&nbsp;wydął usta, jakby niepewny, czy nie jest wkręcany w&nbsp;jakąś grę, w&nbsp;której się skompromituje.</p>
			<p class="calibre9">&ndash;	Nie było żadnej przyczyny, dla której Jonasz Bejtar mógłby lata temu w&nbsp;ogóle wiedzieć o&nbsp;istnieniu Beaty&nbsp;&ndash; dodał Gerard.&nbsp;&ndash; Owszem, interesował się mną, ale dużo później.</p>
			<p class="calibre9">Nikt się nie odzywał, tymczasem Edling zerknął na zegarek. Ilekroć robił to po opuszczeniu Labiryntu, myślał o&nbsp;momentach, gdy tylko sekundy dzieliły jego i&nbsp;Beatę od tragedii.</p>
			<p class="calibre9">Uznał, że nadszedł właściwy czas.</p>
			<p class="calibre9">Podszedł do sterówki, otworzył drzwi, a&nbsp;potem nabrał tchu.</p>
			<p class="calibre9">&ndash;	Panie Zenonie&nbsp;&ndash; rzucił.</p>
			<p class="calibre9">Właściciel kutra obrócił się przez ramię.</p>
			<p class="calibre9">&ndash;	Czy może pan coś dla mnie zrobić?&nbsp;&ndash; spytał Edling.</p>
			<p class="calibre9">&ndash;	Oczywiście.</p>
			<p class="calibre9">&ndash;	Nawet jeśli prośba wyda się panu dziwna?</p>
			<p class="calibre9">&ndash;	Wie pan…&nbsp;&ndash; odparł Pobłocki i&nbsp;chrząknął.&nbsp;&ndash; Przeszli państwo tyle, że nie wyobrażam sobie, żebym mógł odmówić.</p>
			<p class="calibre9">&ndash;	W&nbsp;takim razie proszę zawrócić.</p>
			<p class="calibre9">&ndash;	Co takiego?</p>
			<p class="calibre9">&ndash;	Gdyby był pan tak uprzejmy, proszę popłynąć z&nbsp;powrotem na nabrzeże. I&nbsp;przycumować jak najbliżej drogi do Braniewa. Zakładam, że to byłby Frombork?</p>
			<p class="calibre9">&ndash;	Tak, ale…</p>
			<p class="calibre9">Nie było ciągu dalszego, toteż Gerard uznał, że może spokojnie się odezwać.</p>
			<p class="calibre9">&ndash;	Zapewniam, że wszystko wyjaśnię&nbsp;&ndash; oznajmił, po czym skłonił się i&nbsp;wycofał.</p>
			<p class="calibre9">Kiedy wrócił do reszty, kuter już zawracał. Edling rzucił zasadniczo tę samą gwarancję, której udzielił Pobłockiemu, a&nbsp;potem przysiadł na starym i&nbsp;podniszczonym kontenerze. Spodziewał się nawałnicy pytań, szybko więc podjął przerwany wątek.</p>
			<p class="calibre9">&ndash;	Bejtar nie miałby motywu&nbsp;&ndash; stwierdził.&nbsp;&ndash; Ale miałby środki.</p>
			<p class="calibre9">&ndash;	Jakie?&nbsp;&ndash; spytał Fabisch.</p>
			<p class="calibre9">Gerard zerknął znacząco na Gośkę, a&nbsp;ta płytko nabrała tchu. Wciąż patrzyła na niego z&nbsp;ciekawością, niepewna, dlaczego wracają na ląd, ale ufała mu. Podobnie jak pozostali.</p>
			<p class="calibre9">&ndash;	Zakładaliśmy, że Bejtar jest kimś więcej niż jasnowidzem biegającym po mediach i&nbsp;pomagającym policji&nbsp;&ndash; powiedziała.&nbsp;&ndash; Zakładaliśmy, że przewodniczy jakiejś sekcie.</p>
			<p class="calibre9">&ndash;	Sekcie?</p>
			<p class="calibre9">&ndash;	Jak zwał, tak zwał. Chodziło o&nbsp;grono ludzi głęboko przekonanych, że Jonasz ma jakieś metafizyczne zdolności. Prawdopodobnie nie była to żadna zorganizowana struktura, ale…</p>
			<p class="calibre9">Gocha powiodła wzrokiem dookoła, szukając odpowiedniego określenia.</p>
			<p class="calibre9">&ndash;	Grupa wyjątkowo oddanych popleczników&nbsp;&ndash; wyręczył ją Gerard.</p>
			<p class="calibre9">&ndash;	Lub fanatyków.</p>
			<p class="calibre9">Edling zgodził się z&nbsp;nią krótkim skinieniem głowy.</p>
			<p class="calibre9">&ndash;	Ci ludzie byliby gotowi zrobić dla niego wiele&nbsp;&ndash; kontynuował.&nbsp;&ndash; W&nbsp;tym także porwać kogoś, uwięzić i&nbsp;trzymać tam latami.</p>
			<p class="calibre9">Miejsce mieli idealne, skwitował w&nbsp;duchu. Teren sam w&nbsp;sobie był najbardziej odosobnionym miejscem, o&nbsp;jakim można by pomyśleć&nbsp;&ndash; z&nbsp;jednej strony odcięty przekopem, z&nbsp;drugiej granicą z&nbsp;Polską. Nikt tam nie chodził, nikt nie zapuszczał się do opustoszałych, dawno rozkradzionych budynków. A&nbsp;odremontowana piwnica w&nbsp;jednym z&nbsp;nich właściwie stanowiła kryjówkę idealną.</p>
			<p class="calibre9">&ndash;	Bazując na tym założeniu, starałem się nawiązać kontakt z&nbsp;jednym z&nbsp;tych… wyznawców&nbsp;&ndash; podjął Edling.&nbsp;&ndash; Krok po kroku udało mi się to zrobić, właściwie wykorzystując metody, które Bejtar stosował wobec innych. Efekt horoskopowy, pozorne czytanie myśli et cetera. Nie osiągnąłem wiele, ale wystarczyło.</p>
			<p class="calibre9">&ndash;	Wystarczyło do czego?</p>
			<p class="calibre9">&ndash;	Jedną z&nbsp;osób, które nas pilnowały, była kobieta. Beata słyszała jej zniekształcony głos, między innymi wtedy, gdy ta napomknęła o&nbsp;wieńcu laurowym. W&nbsp;moim przekonaniu był to dowód na to, że kobieta ma ludzkie odruchy, stara się przekazać coś, czego nie powinna, by choćby dać porwanej pojęcie o&nbsp;tym, po co w&nbsp;istocie znalazła się w&nbsp;Labiryncie.</p>
			<p class="calibre9">Drejer cicho przytaknęła, choć z&nbsp;wyraźnym trudem wracała do tego, co w&nbsp;nim zostawiła.</p>
			<p class="calibre9">&ndash;	Zakładałem, że ludzie w&nbsp;pokoju sterowania się rotują, największym więc problemem było ustalenie, w&nbsp;który dzień spróbować podjęcia kontaktu&nbsp;&ndash; dodał Gerard.&nbsp;&ndash; Miałem szansę pięćdziesiąt na pięćdziesiąt, co nie było beznadziejnym prawdopodobieństwem. I&nbsp;wreszcie mi się udało. Koniec końców ja mówiłem, ona komunikowała się ze mną za pomocą diody. Mrugała nią, dając znać, że to ona tego dnia siedzi po drugiej stronie.</p>
			<p class="calibre9">Nikt się nie odezwał, a&nbsp;Beata patrzyła na Edlinga z&nbsp;ciekawością.</p>
			<p class="calibre9">&ndash;	Przy ostatnich rundach kobieta się do mnie odezwała. A&nbsp;na samym końcu robiła to nawet bez zniekształcenia głosu.</p>
			<p class="calibre9">&ndash;	Kurwa mać, wiesz, jak ona brzmi?&nbsp;&ndash; wypaliła Drejer.&nbsp;&ndash; Poznałbyś jej głos?</p>
			<p class="calibre9">&ndash;	Tak sądzę.</p>
			<p class="calibre9">&ndash;	W&nbsp;takim razie…</p>
			<p class="calibre9">Urwała, kiedy dotarło do niej, że nie wiedzą nawet, gdzie zacząć szukać. Kogo zacząć szukać. Wszystko to, co przedstawiał Edling, układało się w&nbsp;sensowną hipotezę&nbsp;&ndash; która upadła, kiedy Jonasz Bejtar znalazł się w&nbsp;Labiryncie.</p>
			<p class="calibre9">&ndash;	Choć komunikacja była jednostronna, udało mi się wytworzyć parasocjalną relację&nbsp;&ndash; odezwał się Gerard.&nbsp;&ndash; Ta kobieta przestała postrzegać mnie jako obiekt, a&nbsp;zaczęła jako człowieka. Poczuła do mnie nić sympatii. Wydawało jej się, że staliśmy się znajomymi. Zakładam, że wiedziała dokładnie, do czego zmierza cała ta gra. I&nbsp;w końcu postanowiła coś z&nbsp;tym zrobić.</p>
			<p class="calibre9">Spojrzał na Gochę.</p>
			<p class="calibre9">&ndash;	Zakładam, że to ona w&nbsp;jakiś sposób naprowadziła cię na trop.</p>
			<p class="calibre9">Rosa podniosła się i&nbsp;powiodła wzrokiem dookoła, jakby otaczający ją świat nagle nabrał innego znaczenia.</p>
			<p class="calibre9">&ndash;	Te pudła…</p>
			<p class="calibre9">&ndash;	Pudła?&nbsp;&ndash; spytał Edling.</p>
			<p class="calibre9">&ndash;	Dostawałam puste przesyłki. Na każdym znajdowało się coś, co prowadziło do wydarzeń w&nbsp;Krynicy z&nbsp;dwa tysiące szóstego roku.</p>
			<p class="calibre9">Gerard głęboko wciągnął morskie powietrze do płuc. Otrzymał kolejne potwierdzenie tego, że zmierzał w&nbsp;dobrym kierunku.</p>
			<p class="calibre9">&ndash;	A&nbsp;więc coś na tyle niekonkretnego, by organizatorzy Labiryntu nie zwrócili na to uwagi&nbsp;&ndash; powiedział.&nbsp;&ndash; Ale jednocześnie wystarczającego, żebyś trafiła na właściwy trop.</p>
			<p class="calibre9">&ndash;	Na to wychodzi.</p>
			<p class="calibre9">Usiadła z&nbsp;powrotem na relingu, a&nbsp;on przez moment wodził wzrokiem po niebie.</p>
			<p class="calibre9">&ndash;	Do tamtej pory byłem pewny, że to przejrzałem&nbsp;&ndash; odezwał się.&nbsp;&ndash; Członkowie sekty, Bejtar. Wciąż brakowało mi jednak sensownego motywu. I&nbsp;na dobrą sprawę choćby wątłego związku z&nbsp;Beatą lata wcześniej.</p>
			<p class="calibre9">&ndash;	Bo nie wiedziałeś, że to on był właścicielem Wodnika.</p>
			<p class="calibre9">&ndash;	Tak&nbsp;&ndash; odparł Edling.&nbsp;&ndash; Zmieniło się to w&nbsp;momencie, kiedy Bejtar zjawił się w&nbsp;Labiryncie. Z&nbsp;początku założyłem, że to jego kolejny fortel. Postawienie się w&nbsp;roli uczestnika, by nie można było uznać, że miał z&nbsp;tym cokolwiek wspólnego. A&nbsp;kiedy powiedział o&nbsp;tym, że Wodnik należał do niego, wszystko spięło się w&nbsp;pewną całość.</p>
			<p class="calibre9">&ndash;	Jaką?&nbsp;&ndash; odezwał się Fabisch.&nbsp;&ndash; Akt własności to nie akt oskarżenia.</p>
			<p class="calibre9">&ndash;	To prawda. Ale pokazał potencjalny związek.</p>
			<p class="calibre9">&ndash;	To znaczy?&nbsp;&ndash; ponaglił go Kacper.&nbsp;&ndash; Podczas sztormu stulecia Bejtara nawet tam nie było. A&nbsp;nawet gdyby był, to co z&nbsp;tego?</p>
			<p class="calibre9">&ndash;	Dobre pytanie.</p>
			<p class="calibre9">&ndash;	Więc?</p>
			<p class="calibre9">Było to naprawdę dobre pytanie, które Gerard zadawał sobie w&nbsp;Labiryncie wielokrotnie. Co z&nbsp;tego?</p>
			<p class="calibre9">&ndash;	Ile wiecie o&nbsp;tamtych wydarzeniach?&nbsp;&ndash; spytał.</p>
			<p class="calibre9">&ndash;	Tyle, ile sami mówiliście w&nbsp;Labiryncie&nbsp;&ndash; odparła Gośka.&nbsp;&ndash; Padło tam trochę niedomówień.</p>
			<p class="calibre9">Edling rzucił pytające spojrzenie Beacie, niegotów bez jej zgody opisywać w&nbsp;szczegółach to, co miało miejsce przed dwudziestu laty. Zamiast mu odpowiedzieć, sama zaczęła wyjaśniać. Mówiła konkretnie, bez emocji. Aż do momentu, kiedy musiała zrelacjonować, jak grupa skatowała Janusza Kantyka praktycznie na ich oczach.</p>
			<p class="calibre9">Gośka słuchała jak dziennikarka, której instynkt podpowiada, by natychmiast to wszystko spisać. Fabisch jak prokurator, który słyszy podszepty praworządności.</p>
			<p class="calibre9">Po chwili odgonił je od siebie.</p>
			<p class="calibre9">&ndash;	Wszystko, co można by wam przypisać, zdążyło się już przedawnić&nbsp;&ndash; powiedział.&nbsp;&ndash; Nie uczestniczyliście w&nbsp;tym.</p>
			<p class="calibre9">&ndash;	W&nbsp;świetle prawa?&nbsp;&ndash; dopytał Gerard.&nbsp;&ndash; Owszem, czynnie nie. Ale biernie tak. A&nbsp;to wystarczyło, by po latach dosięgnęła nas zwyrodniała forma sprawiedliwości.</p>
			<p class="calibre9">Wszyscy skupili na nim wzrok, kiedy kuter podpływał do przystani we Fromborku.</p>
			<p class="calibre9">&ndash;	Ale kto miałby się na nas mścić?&nbsp;&ndash; spytała Beata.&nbsp;&ndash; Kantyk odebrał życie chłopakowi, a&nbsp;Grynberg pomścił syna. Nie został nikt, kto mógłby porwać się na coś takiego, żeby ukarać nas… za co właściwie?</p>
			<p class="calibre9">&ndash;	Za przyzwolenie na zabójstwo Janusza Kantyka&nbsp;&ndash; odparł Edling.&nbsp;&ndash; Za współudział w&nbsp;tej zbrodni.</p>
			<p class="calibre9">Kuter dotarł do przystani, odbił się lekko od nabrzeża, ale Zenon szybko skorygował. Gerard otworzył kontener, na którym siedział, wyciągnął niewielki trap i&nbsp;go rozłożył.</p>
			<p class="calibre9">Ruszył na zewnątrz, zanim ktokolwiek zdążył zareagować.</p>
			<p class="calibre9">&ndash;	Gero&nbsp;&ndash; rzuciła za nim Rosa.</p>
			<p class="calibre9">Stanąwszy na pirsie, obejrzał się przez ramię.</p>
			<p class="calibre9">&ndash;	Zapraszam&nbsp;&ndash; powiedział.</p>
			<p class="calibre9">Radiowóz policyjny z&nbsp;Braniewa stał tuż obok. Dokładnie tam, gdzie miał czekać.</p>
			<h2 class="sigil_not_in_toc">22</h2>
			<p class="miejsce">Droga wojewódzka 504, powiat braniewski</p>
			<p class="styl">Padał lekki deszcz, który zamiast zmywać przednią szybę, sprawiał, że wycieraczki rozmazywały wilgotny brud. Gerard urwał opowieść, nie chcąc snuć jej w&nbsp;towarzystwie kierowcy. Przy okazji dawał reszcie czas na to, by sami usunęli niektóre znaki zapytania.</p>
			<p class="calibre9">Przejazd trwał raptem osiem minut. Policjant zaparkował przy komendzie rejonowej, po czym skłonił się lekko Edlingowi i&nbsp;wysiadł z&nbsp;auta.</p>
			<p class="calibre9">Po chwili wszyscy znaleźli się na zewnątrz, a&nbsp;Gerard czuł na sobie wyczekujące spojrzenie Beaty, niecierpliwe Gochy i&nbsp;ponaglające Fabischa.</p>
			<p class="calibre9">&ndash;	Więc ktoś mścił się na was wszystkich za zabójstwo Kantyka&nbsp;&ndash; rzucił Kacper.</p>
			<p class="calibre9">&ndash;	Za zabójstwo, za bierność, za nieudzielenie pomocy. W&nbsp;zależności od przewinień.</p>
			<p class="calibre9">&ndash;	Ale kto?</p>
			<p class="calibre9">&ndash;	Do pewnego momentu nadal zakładałem, że Jonasz Bejtar&nbsp;&ndash; odparł Gerard, po czym ruszył w&nbsp;stronę nieodległego budynku.</p>
			<p class="calibre9">&ndash;	Bo co? Zbulwersowało go, że do czegoś takiego doszło na jego terenie? Przecież on nawet o&nbsp;tym nie wiedział.</p>
			<p class="calibre9">Edling zwolnił kroku.</p>
			<p class="calibre9">&ndash;	Długo szukałem potencjalnego wyjaśnienia i&nbsp;tylko jedno przyszło mi na myśl.</p>
			<p class="calibre9">&ndash;	Jakie?&nbsp;&ndash; włączyła się Gośka.</p>
			<p class="calibre9">Gerard spojrzał na nią krótko.</p>
			<p class="calibre9">&ndash;	Ustaliliśmy przy sprawie Laury, że Kabalista z&nbsp;Chabrów obracał się w&nbsp;środowiskach, które zajmowały się metafizyką. Lata temu uczestniczył w&nbsp;formowaniu domorosłych grup zgłębiających mistycyzm, astrologię, niewyjaśnione zjawiska i&nbsp;inne tego typu ekscesy natury. Szczególnie u&nbsp;schyłku lat dziewięćdziesiątych, kiedy to podobnych wspólnot mnożyło się na potęgę.</p>
			<p class="calibre9">&ndash;	I?</p>
			<p class="calibre9">Tym razem zerknął na Beatę.</p>
			<p class="calibre9">&ndash;	My z&nbsp;kolei wiedzieliśmy, że Janusz Kantyk nie parał się tylko czytaniem mowy ciała&nbsp;&ndash; zauważył.&nbsp;&ndash; Zanim się tym zajął, zgłębiał inne rzeczy, także te niewyjaśnione. Dodatkowo sam w&nbsp;wykładach podkreślał, że początkowo był hochsztaplerem, wykorzystywał komunikację niewerbalną do zimnych odczytów i&nbsp;oszukiwania ludzi. Dopiero po czasie przeszedł na jasną stronę mocy. Ale wciąż miał inklinacje metafizyczne.</p>
			<p class="calibre9">&ndash;	Więc założyłeś, że gdzieś się spotkali?&nbsp;&ndash; rzuciła Rosa.</p>
			<p class="calibre9">&ndash;	Założyłem znacznie więcej: że byli zrzeszeni w&nbsp;jednej z&nbsp;tych ezoterycznych grup, być może nawet razem ją uformowali.</p>
			<p class="calibre9">&ndash;	To była hipoteza bez podstaw.</p>
			<p class="calibre9">&ndash;	Chcesz powiedzieć, że niepodobna do mnie?</p>
			<p class="calibre9">&ndash;	Mhm. Poza tym niespecjalnie tłumacząca motyw. Miałby to wszystko zorganizować, zadać sobie tyle trudu, bo pozwoliliście zabić jego kumpla?</p>
			<p class="calibre9">&ndash;	Racja&nbsp;&ndash; przyznał Edling, wchodząc do budynku.&nbsp;&ndash; Ale weź pod uwagę, że w&nbsp;Labiryncie nie miałem komfortu korzystania z&nbsp;dowodów i&nbsp;budowania solidnych tropów. Wszystko było roboczymi tezami, te jednak wydawały mi się słuszne. Do czasu.</p>
			<p class="calibre9">&ndash;	Aż zjawił się tam Bejtar&nbsp;&ndash; włączył się Fabisch.</p>
			<p class="calibre9">&ndash;	Nie, samą jego obecność potraktowałem jako fortel&nbsp;&ndash; powtórzył Gerard.</p>
			<p class="calibre9">&ndash;	No tak…</p>
			<p class="calibre9">&ndash;	Ale fakt, że został wyeliminowany, zmieniał wszystko. Bejtar zawsze był wprawdzie gotów zrobić wiele, by uwiarygodnić swoje zdolności i&nbsp;historie, ale nie oddałby przecież życia za to, by oczyścić się z&nbsp;zarzutów. Nawet on nie posunąłby się tak daleko.</p>
			<p class="calibre9">Szli powoli szpitalnym korytarzem. Trzy osoby zachodzące w&nbsp;głowę, co tutaj w&nbsp;istocie robią. I&nbsp;jedna, przekonana o&nbsp;tym, że właśnie w&nbsp;tym miejscu i&nbsp;w tym momencie powinni się znajdować.</p>
			<p class="calibre9">Edling zatrzymał się przed drzwiami prowadzącymi do szpitalnej sali.</p>
			<p class="calibre9">&ndash;	Nie wziąłem jednego pod uwagę&nbsp;&ndash; odezwał się.</p>
			<p class="calibre9">&ndash;	Czego?&nbsp;&ndash; spytał Fabisch.</p>
			<p class="calibre9">&ndash;	Że co prawda Jonasz Bejtar nie dałby się zastrzelić, ale dałby się postrzelić.</p>
			<p class="calibre9">Kacper ściągnął brwi, po czym spojrzał na drzwi.</p>
			<p class="calibre9">&ndash;	Lekarze, z&nbsp;którymi rozmawiałem, powiedzieli, że miał mnóstwo szczęścia. Kula trafiła go pod odpowiednim kątem, dzięki czemu nie doszło do penetracji jamy brzusznej, a&nbsp;jedynie uszkodzeń tkanki podskórnych i&nbsp;mięśni.</p>
			<p class="calibre9">&ndash;	A&nbsp;drugi strzał nie padł&nbsp;&ndash; odezwała się Beata.</p>
			<p class="calibre9">&ndash;	Podobnie jak w&nbsp;przypadku Katarzyny&nbsp;&ndash; przyznał Gerard.&nbsp;&ndash; Co z&nbsp;pewnością miało sprawić, że i&nbsp;ona przeżyje. Tutaj jednak organizatorzy nie byli tak ostrożni, kula spowodowała dalej idące obrażenia. W&nbsp;dodatku Katarzyna nie została opatrzona tak szybko, jak miało to miejsce w&nbsp;przypadku Bejtara, straciła znacznie więcej krwi.</p>
			<p class="calibre9">Gerard zerknął na Gochę i&nbsp;Fabischa.</p>
			<p class="calibre9">&ndash;	Zapytałem też lekarzy, czy jest szansa, że pacjent nie straciłby świadomości po takim postrzale&nbsp;&ndash; dodał.&nbsp;&ndash; Stwierdzili, że owszem. Nawet duża.</p>
			<p class="calibre9">&ndash;	Niech to chuj…&nbsp;&ndash; skwitowała Rosa.&nbsp;&ndash; Chcesz powiedzieć, że był przytomny, kiedy się tam zjawiliśmy? I&nbsp;na kutrze?</p>
			<p class="calibre9">&ndash;	Przypuszczam, że tak.</p>
			<p class="calibre9">Na moment w&nbsp;korytarzu zaległa ciężka cisza.</p>
			<p class="calibre9">&ndash;	Ryzykował, ale niewiele&nbsp;&ndash; powiedział Edling.&nbsp;&ndash; Oczywiście sama rana mogłaby prowadzić do zakażenia, w&nbsp;dodatku coś mogłoby pójść nie tak, ale był cały czas pod opieką. Spodziewam się, że do miejsca, w&nbsp;którym go zastaliście, trafił na krótko przed waszą wizytą. Cała scena została sprawnie wyreżyserowana.</p>
			<p class="calibre9">Wciąż nikt się nie odzywał, wszyscy obracali w&nbsp;głowie to, co usłyszeli. I&nbsp;starali się przesądzić, na ile ten scenariusz odpowiada prawdzie. Bronił się na gruncie logiki, ta jednak bywała zwodnicza, szczególnie w&nbsp;takich wypadkach.</p>
			<p class="calibre9">&ndash;	Gero…&nbsp;&ndash; odezwała się Rosa.&nbsp;&ndash; Nawet jeśli masz rację… i&nbsp;nie mówię, że nie, to brakuje jakiegokolwiek dowodu. A&nbsp;sam motyw jest naciągany.</p>
			<p class="calibre9">&ndash;	Zdaję sobie z&nbsp;tego sprawę.</p>
			<p class="calibre9">Gocha rozłożyła lekko ręce.</p>
			<p class="calibre9">&ndash;	To co tutaj robimy?</p>
			<p class="calibre9">&ndash;	Przyszliśmy właśnie po dowód&nbsp;&ndash; odparł, a&nbsp;potem otworzył drzwi do sali.</p>
			<p class="calibre9">Kobieta, która siedziała przy łóżku, natychmiast poderwała się na równe nogi. Spojrzała najpierw na Gochę, otworzyła lekko usta, po czym utkwiła wzrok w&nbsp;Edlingu.</p>
			<p class="calibre9">&ndash;	To pani?&nbsp;&ndash; wypaliła Rosa.&nbsp;&ndash; Co pani tu robi?</p>
			<h2 class="sigil_not_in_toc">23</h2>
			<p class="miejsce">Powiatowe Centrum Medyczne w&nbsp;Braniewie</p>
			<p class="styl">Kobieta siedząca przy łóżku Bejtara nie odzywała się, świadoma, że Gerard bez trudu rozpozna ją po głosie. Podniosła się niepewnie, po czym jej wzrok sam uciekł w&nbsp;kierunku wyjścia. Cokolwiek przemknęło jej przez głowę, szybko znikło, w&nbsp;drzwiach bowiem stał Fabisch, sprawiając wrażenie równie zaskoczonego jak Gośka.</p>
			<p class="calibre9">&ndash;	Powtórzę&nbsp;&ndash; rzuciła.&nbsp;&ndash; Co pani tu robi?</p>
			<p class="calibre9">Kobieta nie odpowiedziała.</p>
			<p class="calibre9">&ndash;	Nie byłaby pani w&nbsp;stanie tak szybko dotrzeć tu z&nbsp;Krynicy&nbsp;&ndash; włączył się Kacper.&nbsp;&ndash; Nawet gdyby ktoś ze szpitala wiedział, żeby panią poinformować, sama podróż zajęłaby znacznie więcej czasu.</p>
			<p class="calibre9">Gerard zerknął na Rosę.</p>
			<p class="calibre9">&ndash;	Rozumiem, że się znacie?&nbsp;&ndash; spytał.</p>
			<p class="calibre9">&ndash;	Tak. To kuzynka Bejtara.</p>
			<p class="calibre9">&ndash;	Która dała nam listę gości Wodnika&nbsp;&ndash; uzupełnił Fabisch.</p>
			<p class="calibre9">Edling właściwie nie potrzebował więcej, by dopowiedzieć sobie resztę. Zbliżył się do kobiety, która nadal wyglądała, jakby rozważała próbę przedarcia się na korytarz i&nbsp;ucieczkę.</p>
			<p class="calibre9">Stanął przed nią, a&nbsp;potem spojrzał jej głęboko w&nbsp;oczy. Przez chwilę nie robił nic ponadto.</p>
			<p class="calibre9">&ndash;	Doceniam&nbsp;&ndash; odezwał się.</p>
			<p class="calibre9">Kobieta uniosła brwi.</p>
			<p class="calibre9">&ndash;	Zarówno to, że przekazała pani tę listę, jak i&nbsp;to, że zdecydowała się pani zamigać diodą.</p>
			<p class="calibre9">Pozwolił sobie na niewielki, uprzejmy uśmiech, podczas gdy rzekoma kuzynka Bejtara zamknęła oczy. Zwiesiła głowę i&nbsp;przez moment trwała w&nbsp;takiej pozycji. Potem powoli podniosła wzrok.</p>
			<p class="calibre9">&ndash;	Michalina&nbsp;&ndash; powiedziała.</p>
			<p class="calibre9">&ndash;	Miło mi&nbsp;&ndash; odparł Edling.&nbsp;&ndash; Mnie już pani zna, zresztą dość dobrze.</p>
			<p class="calibre9">Odsunęła się, ale nie odrywała wzroku od jego oczu. W&nbsp;końcu wróciła na krzesło przy łóżku Jonasza. Mogła się wypierać, mogła przedstawiać alternatywne scenariusze, wreszcie mogła po prostu milczeć. Nie było sposobu, by przymusili ją do mówienia.</p>
			<p class="calibre9">Gerard miał jednak świadomość, że nie będzie takiej potrzeby. Michalina od dawna czekała na to, co teraz jej zaoferował. Rozmowę.</p>
			<p class="calibre9">Długo patrzyła na Beatę, jakby chciała ją bezgłośnie przeprosić. Potem na powrót utkwiła spojrzenie w&nbsp;Edlingu.</p>
			<p class="calibre9">&ndash;	Skąd pan wiedział?&nbsp;&ndash; spytała.</p>
			<p class="calibre9">&ndash;	O&nbsp;czym?</p>
			<p class="calibre9">&ndash;	Że tutaj będę.</p>
			<p class="calibre9">&ndash;	Nie wiedziałem, tylko przypuszczałem&nbsp;&ndash; odparł, po czym przysunął sobie krzesło i&nbsp;usiadł obok niej.</p>
			<p class="calibre9">Znów się uśmiechnął. I&nbsp;znów nie musiał się do tego zmuszać. Obok miał osobę, dzięki której wraz z&nbsp;Beatą przeżyli ten horror.</p>
			<p class="calibre9">&ndash;	Założyłem, że wraz ze swoim towarzyszem opuściła pani kompleks, kiedy tylko zyskali państwo pewność, że moi towarzysze na niego trafią&nbsp;&ndash; podjął.&nbsp;&ndash; Bo ktoś tam z&nbsp;panią był, nieprawdaż? Pilnowaliście nas we dwoje?</p>
			<p class="calibre9">Zerknęła na Bejtara i&nbsp;nie odpowiedziała.</p>
			<p class="calibre9">&ndash;	Ewakuowali się państwo chwilę wcześniej i&nbsp;czekali gdzieś w&nbsp;oddali, na wodach zalewu. Scenariusz wydarzeń był dla państwa oczywisty. Mieliśmy znaleźć Jonasza Bejtara, zabrać go ze sobą, popłynąć do najbliższego szpitala.</p>
			<p class="calibre9">Nadal nic.</p>
			<p class="calibre9">&ndash;	Wiedziałem, że nie zostawią państwo swojego przywódcy, lidera, guru czy mistrza samego. Jeden z&nbsp;silników, które słyszeliśmy, musiał pochodzić z&nbsp;państwa łodzi. Popłynęli państwo za nami, śledzili nas, a&nbsp;potem czekali, aż odpłyniemy, by wejść do szpitala.</p>
			<p class="calibre9">Wciąż żadnej reakcji. Wiedział jednak, że trafił. I&nbsp;miał świadomość, że gdyby moment wcześniej zawrócił kuter, ci ludzie zapewne połapaliby się w&nbsp;sytuacji. Musiał dać im czas, by się uspokoić. Upewnić, że jest bezpiecznie.</p>
			<p class="calibre9">&ndash;	Przedstawiłem wszystko tutejszej policji w&nbsp;trakcie przesłuchania, poinformowałem, co planuję zrobić, a&nbsp;funkcjonariusze zapewnili mnie, że będą na państwa czekać w&nbsp;szpitalu. I&nbsp;w istocie tak było. Pani towarzysz został już zatrzymany, ja jednak poprosiłem, by pozwolili pani wejść do sali.</p>
			<p class="calibre9">Znów zerknęła na Jonasza, co dla Edlinga nie było żadną niespodzianką.</p>
			<p class="calibre9">&ndash;	Rozumiem, że nie chce pani rozmawiać w&nbsp;towarzystwie guru&nbsp;&ndash; dodał.&nbsp;&ndash; Szczególnie że doskonale nas słyszy.</p>
			<p class="calibre9">Wciąż nie zdecydowała się na odpowiedź.</p>
			<p class="calibre9">&ndash;	Obawiam się jednak, że prędzej czy później będzie musiała pani wszystko wyjaśnić. Jeśli nie przed nami, to przed innymi śledczymi.</p>
			<p class="calibre9">Odczekał jeszcze moment, przekonany, że nie pomylił się co do tej kobiety. Wystarczy, by wyciągnął do niej rękę, przeprowadził ją przez granicę, której przekroczenia niegdyś sobie nawet nie wyobrażała. Granicę, która teraz stawała się dla niej coraz bliższa.</p>
			<p class="calibre9">&ndash;	Dziękuję, że przesłała pani te tropy mojej przyjaciółce&nbsp;&ndash; dorzucił.</p>
			<p class="calibre9">Kątem oka dostrzegł, że Gocha nerwowo drgnęła, jakby to określenie sprawiło jej ból. Zorientował się poniewczasie, że mógł inaczej sformułować zdanie. Był jednak całkowicie skupiony na Michalinie, próbował przedrzeć się przez ostatnie zasieki, które stawiała.</p>
			<p class="calibre9">&ndash;	Możemy porozmawiać w&nbsp;innym miejscu?&nbsp;&ndash; spytał.</p>
			<p class="calibre9">&ndash;	Nie.</p>
			<p class="calibre9">Krótka, zdecydowana odpowiedź go zaskoczyła. Czyżby jednak się przeliczył? Miał świadomość, że kobieta nie czuwała przy nieprzytomnym Bejtarze. Kiedy tylko personel ich zostawił, Jonasz z&nbsp;pewnością przestał odgrywać swoją rolę.</p>
			<p class="calibre9">Może powiedział jej coś, co wszystko zmieniło. Może wymazał z&nbsp;jej umysłu te wątpliwości, które popchnęły ją wcześniej do działania. Może na powrót przeciągnął ją na swoją stronę.</p>
			<p class="calibre9">A może cały czas po niej stała, pomyślał gorzko Gerard.</p>
			<p class="calibre9">&ndash;	Rozmawiajmy tutaj&nbsp;&ndash; dodała.</p>
			<p class="calibre9">Edling mimowolnie uniósł brwi, po czym spojrzał na Bejtara.</p>
			<p class="calibre9">&ndash;	Nie ma pani nic przeciwko, że guru usłyszy?</p>
			<p class="calibre9">&ndash;	Proszę go tak nie nazywać.</p>
			<p class="calibre9">&ndash;	Jak zatem powinienem?</p>
			<p class="calibre9">&ndash;	Tak jak sam się przedstawia&nbsp;&ndash; odparła.&nbsp;&ndash; Jonasz Bejtar. Nie Kabalista z&nbsp;Chabrów, nie żaden przywódca sekty, nie gangster związany z&nbsp;Nowosielskim.</p>
			<p class="calibre9">Gerard zamilkł, sądząc, że to najlepsze, co może zrobić.</p>
			<p class="calibre9">&ndash;	Nie jest żadnym przywódcą&nbsp;&ndash; dodała Michalina.&nbsp;&ndash; Bo nie ma żadnej grupy, której mógłby przewodzić. Jesteśmy tylko my, ludzie, którzy zobaczyli światło.</p>
			<p class="calibre9">Skinął lekko głową.</p>
			<p class="calibre9">&ndash;	On je nam pokazał, ale wie o&nbsp;nim tyle, ile my. Nie stawia się ponad nami, nie robi z&nbsp;siebie wielkiego duchowego przewodnika. Rozumie pan?</p>
			<p class="calibre9">&ndash;	Rozumiem.</p>
			<p class="calibre9">Popatrzył na Bejtara, zastanawiając się, czy ten w&nbsp;pewnym momencie zrezygnuje z&nbsp;tego teatru. Kabalista wciąż jednak leżał bez ruchu, udając nieprzytomnego, mimo że Michalina właśnie wyjawiała im coś, czego miała strzec.</p>
			<p class="calibre9">&ndash;	Jonasz nie poznał prawdy za sprawą dotknięcia przez palec boży czy innego błogosławieństwa&nbsp;&ndash; ciągnęła.&nbsp;&ndash; Dotarł do niej dzięki rozmowom z&nbsp;ludźmi. Tymi, którzy do niego przychodzili, zwracali się ze swoimi sprawami, ufali mu na tyle, by opowiedzieć swoje historie. Właśnie dzięki temu dowiedział się o&nbsp;rzeczach, które są przez większość wypierane.</p>
			<p class="calibre9">&ndash;	I&nbsp;jakie to rzeczy?</p>
			<p class="calibre9">&ndash;	Musielibyśmy rozmawiać do rana.</p>
			<p class="calibre9">&ndash;	Mamy czas.</p>
			<p class="calibre9">Pokręciła głową, jakby była świadoma, że akurat ona nie może tego powiedzieć. Policja zatrzymała jej wspólnika, zapewne już go przesłuchiwali. Ona korzystała z&nbsp;ostatnich chwil wolności tylko dlatego, że Edling poprosił funkcjonariuszy, by mógł sam się z&nbsp;nią rozmówić.</p>
			<p class="calibre9">Spojrzała w&nbsp;jego oczy i&nbsp;przez chwilę zdawała się nawet nie oddychać.</p>
			<p class="calibre9">&ndash;	Jest tyle rzeczy, o&nbsp;których nie ma pan pojęcia&nbsp;&ndash; powiedziała.&nbsp;&ndash; Ludzkie aury, życie poza naszą planetą, manifestacje zmarłych, zjawiska energetyczne, miejsca o&nbsp;określonej mocy, powiązania między duszami…</p>
			<p class="calibre9">Urwała i&nbsp;pokręciła głową, a&nbsp;na jej twarzy zarysował się ból, zupełnie jakby odczuwała realne cierpienie z&nbsp;niewiedzy pozostałych.</p>
			<p class="calibre9">&ndash;	Tak naprawdę najważniejsza jest jedna rzecz&nbsp;&ndash; dodała.&nbsp;&ndash; To na niej wszystko się zasadza.</p>
			<p class="calibre9">&ndash;	Jaka?</p>
			<p class="calibre9">&ndash;	Reinkarnacja. Wędrówka dusz.</p>
			<p class="calibre9">Gerard pochylił się lekko w&nbsp;jej stronę, wysyłając sygnał, że jest gotów słuchać. Miał świadomość, że kobieta nie mówi mu tego bez powodu. Dąży do czegoś konkretnego, co w&nbsp;jej przekonaniu powinien wiedzieć.</p>
			<p class="calibre9">&ndash;	Żyjemy wielokrotnie&nbsp;&ndash; podjęła.&nbsp;&ndash; I&nbsp;jest na to mnóstwo dowodów. Nie zmyślonych, nie wątpliwych. Takich samych jak te, które pan umieszcza w&nbsp;akcie oskarżenia.</p>
			<p class="calibre9">&ndash;	To znaczy?</p>
			<p class="calibre9">&ndash;	Zeznania świadków. Wystarczają do skazania kogoś na dożywocie, w&nbsp;niektórych krajach nawet na śmierć, ale nie wystarczają, by uwierzyć?</p>
			<p class="calibre9">Edling odczuł potrzebę, by spojrzeć na pozostałych, sprawdzić, jak reagują, skupiał się jednak wyłącznie na Michalinie. Chciał, by miała świadomość jego niepodzielnej uwagi.</p>
			<p class="calibre9">&ndash;	Jonasz wielokrotnie słyszał te relacje, my zresztą też&nbsp;&ndash; ciągnęła.&nbsp;&ndash; Wie pan, ile razy ktoś opowiadał mi o&nbsp;trzylatkach lub czterolatkach, które nagle zaczynały mimochodem rzucać, że jak były duże, mieszkały gdzie indziej? I&nbsp;ile razy jeździliśmy w&nbsp;te miejsca, sprawdzaliśmy, czy to, co mówią, ma sens? Za każdym razem wszystko się potwierdzało. Domy lub ruiny były tam, gdzie miały być. Ulice i&nbsp;numery się zgadzały. Te dzieci niejednokrotnie wiedziały rzeczy, których nie było nawet w&nbsp;oficjalnych dokumentach. Trzeba było rozpytać wśród lokalnej społeczności, by to czy tamto ustalić. Często okazywało się, że tylko pojedyncza osoba o&nbsp;tym pamiętała. I&nbsp;nie mogła uwierzyć, że mamy tę informację.</p>
			<p class="calibre9">Michalina zrobiła pauzę, a&nbsp;potem cicho nabrała tchu.</p>
			<p class="calibre9">&ndash;	Musiałby być tam pan z&nbsp;nami, żeby dać wiarę&nbsp;&ndash; dodała.&nbsp;&ndash; Musiałby pan słyszeć chłopczyka, który opowiada o&nbsp;zawodach w&nbsp;Koloseum, mimo że nie ma nawet prawa wiedzieć, czym to Koloseum jest. Podaje fakty, które można wyczytać tylko w&nbsp;szczegółowych naukowych opracowaniach.</p>
			<p class="calibre9">Pokręciła głową i&nbsp;zerknęła na zamknięte oczy Bejtara.</p>
			<p class="calibre9">&ndash;	Doświadczyliśmy tego wiele razy, zebraliśmy taki materiał dowodowy, że nie mamy prawa wątpić, panie prokuratorze.</p>
			<p class="calibre9">&ndash;	Rozumiem.</p>
			<p class="calibre9">&ndash;	Zrozumieliśmy, że nie żyjemy raz. I&nbsp;że wszystko wokół ma duszę. Ludzie, zwierzęta, rośliny. Cała planeta jest żywa. Cała planeta jest jednością, wszyscy jesteśmy połączeni. Każde życie wpływa na drugie. Także w&nbsp;przypadku naszych kolejnych wcieleń. Nie są od siebie oderwane, nie są przypadkowe. Każde ma czemuś służyć, czegoś nas nauczyć.</p>
			<p class="calibre9">Urwała, zwiesiła głowę i&nbsp;ciężko westchnęła.</p>
			<p class="calibre9">&ndash;	Jest tak wiele prawd, które chciałabym przed panem odkryć&nbsp;&ndash; dodała, a&nbsp;potem podniosła wzrok i&nbsp;spojrzała na kobiety stojące za Edlingiem. Skupiła się na Drejer.</p>
			<p class="calibre9">&ndash;	Nie po raz pierwszy uratował pan Beatę&nbsp;&ndash; oznajmiła.&nbsp;&ndash; Nasze dusze łączą się dokładnie tak samo, jak robią to ciała. Przebywają w&nbsp;swoim towarzystwie, grawitują ku sobie, pozostają razem. W&nbsp;poprzednich życiach doświadczaliście już podobnych sytuacji. Straty, odnalezienia, walki.</p>
			<p class="calibre9">Przeniosła wzrok na Gochę.</p>
			<p class="calibre9">&ndash;	Latami wierzył pan, że Małgorzata Rosa to pańska siostra&nbsp;&ndash; odezwała się.&nbsp;&ndash; I&nbsp;nie było to całkowicie pozbawione podstaw. W&nbsp;innym wcieleniu byliście rodzeństwem, to normalna i&nbsp;często spotykana sytuacja. Wędrujące dusze nie zważają na nasze ludzkie, ziemskie zależności. Chcą pozostawać blisko siebie, tylko to się liczy. W&nbsp;tym, co nazywamy miłością, liczy się sam rdzeń, nie to, co go obudowuje. Z&nbsp;punktu widzenia reinkarnacji nieistotne są jej odmiany.</p>
			<p class="calibre9">Na powrót skupiła się na Edlingu.</p>
			<p class="calibre9">&ndash;	Miewał pan w&nbsp;życiu sny tak wyraźne, że nie mógł pozbyć się ich powidoku?&nbsp;&ndash; spytała.&nbsp;&ndash; Przyśniły się panu kiedyś miejsca, ludzie, zdarzenia, zupełnie oderwane od pańskiego życia, ale jednocześnie nieprawdopodobnie realne? Takie, które pamięta pan do dziś, mimo że od snu minęły lata, nawet dekady?</p>
			<p class="calibre9">Gerard nie odpowiedział.</p>
			<p class="calibre9">&ndash;	To przebłyski dawnych żyć&nbsp;&ndash; dodała.&nbsp;&ndash; Nie mamy w&nbsp;nie wglądu, bo nie jesteśmy na to gotowi. Ale czasem uchylana jest przed nami kurtyna. Nieznacznie, tylko na tyle, byśmy mogli zrozumieć, że już tu byliśmy i&nbsp;że ponownie przyjdziemy na ten świat. Byśmy mogli o&nbsp;niego dbać, nie dla przyszłych pokoleń, ale dla siebie. To zupełnie zmienia punkt widzenia, prawda?</p>
			<p class="calibre9">&ndash;	Prawda&nbsp;&ndash; odparł.&nbsp;&ndash; I&nbsp;tym się państwo kierowali?</p>
			<p class="calibre9">Michalina zawahała się, po czym lekko się uśmiechnęła.</p>
			<p class="calibre9">&ndash;	Zawsze do rzeczy&nbsp;&ndash; powiedziała.&nbsp;&ndash; Jak przystało na modelowego śledczego.</p>
			<p class="calibre9">&ndash;	Owszem.</p>
			<p class="calibre9">&ndash;	Wie pan, że takich zdolności, takiego doświadczenia, nie buduje się w&nbsp;jednym wcieleniu? Musiał pan już wielokrotnie być prokuratorem, policjantem, może dziennikarzem śledczym lub szpiegiem. To wszystko krąży wokół jednego rdzenia.</p>
			<p class="calibre9">Edling zastanawiał się, jak sprowadzić ją na tor, który go interesował.</p>
			<p class="calibre9">&ndash;	Nie wie pan, do czego dążę&nbsp;&ndash; powiedziała.</p>
			<p class="calibre9">&ndash;	Przyznam, że nie do końca.</p>
			<p class="calibre9">Na jej twarzy znów pojawił się niewyraźny uśmiech.</p>
			<p class="calibre9">&ndash;	Winy z&nbsp;każdego poprzedniego życia muszą zostać odkupione w&nbsp;kolejnym&nbsp;&ndash; wyjaśniła.&nbsp;&ndash; Każda niegodziwość wróci. Każde przewinienie odbije się na duszy. Nic nie dzieje się w&nbsp;próżni, panie prokuratorze.</p>
			<p class="calibre9">Podniosła się, przesunęła krzesło do ściany, a&nbsp;potem podeszła do okna.</p>
			<p class="calibre9">&ndash;	To, co zrobili państwo w&nbsp;Wodniku, było wynikiem czegoś, co wydarzyło się już wcześniej. Nigdy się z&nbsp;tego nie wyzwoliliście. Zła energia skumulowała się na tyle, że ciągnęłaby się za wami przez wiele kolejnych wcieleń.</p>
			<p class="calibre9">Gerard obrócił się w&nbsp;jej stronę.</p>
			<p class="calibre9">&ndash;	Wszyscy byliście zakleszczeni w&nbsp;kole wzajemnych przewinień&nbsp;&ndash; dodała.&nbsp;&ndash; Jedno krzywdziło drugie w&nbsp;tym życiu, bo w&nbsp;poprzednim doznało czegoś podobnego od innej osoby. Grawitowaliście ku sobie, znajdowaliście się w&nbsp;ciągłym układzie zależności i&nbsp;nie wyrwalibyście się z&nbsp;niego, gdyby Jonasz nie postanowił tego przerwać.</p>
			<p class="calibre9">Po raz pierwszy powiedziała coś, co z&nbsp;punktu widzenia budowania aktu oskarżenia było cenne. Edling skontrolował reakcję Bejtara, ten jednak nadal pozorował brak świadomości.</p>
			<p class="calibre9">I to nawet mimo tego, że Michalina wreszcie zaczynała mówić.</p>
			<p class="calibre9">&ndash;	Nie wiedział, co Kantyk planował zrobić w&nbsp;Wodniku, w&nbsp;żaden sposób mu w&nbsp;tym nie pomógł&nbsp;&ndash; kontynuowała.&nbsp;&ndash; Znali się jednak bardzo dobrze. Spotkali się w&nbsp;czasach, kiedy o&nbsp;reinkarnacji w&nbsp;Polsce dopiero nieśmiało przebąkiwano, o&nbsp;życiu na obcych planetach jedynie żartowano, a&nbsp;manifestacje duchów były wiejskim zabobonem. Od razu znaleźli wspólny język, zaprzyjaźnili się, odnosili wrażenie, że znają się od zawsze. Odczuł pan kiedyś coś podobnego? Przy pierwszym spotkaniu kogoś?</p>
			<p class="calibre9">&ndash;	Tak.</p>
			<p class="calibre9">&ndash;	I&nbsp;to pańskim zdaniem nie dowód na to, że już kiedyś byliście sobie bliscy?&nbsp;&ndash; spytała, ale od razu pokręciła głową.&nbsp;&ndash; Nie, oczywiście, że nie. Bo intuicji ani podświadomości nie da się zmierzyć, nie da się zanotować wyników, nie da się napisać o&nbsp;nich rozprawy naukowej.</p>
			<p class="calibre9">Edling również się podniósł i&nbsp;podszedł do okna. Stanął obok Michaliny, a&nbsp;ona obróciła się ku niemu.</p>
			<p class="calibre9">&ndash;	Jonasz i&nbsp;Janusz&nbsp;&ndash; dodała.&nbsp;&ndash; Ich bliskość przejawiała się nawet w&nbsp;imionach. Przypuszczali, że wcześniej byli braćmi, być może bliźniakami. Jeden był dla drugiego w&nbsp;stanie zrobić wszystko.</p>
			<p class="calibre9">Gerard zatem słusznie spekulował na temat ich znajomości, nie docenił jednak, jak dalece sięgała. Teraz mógł wreszcie zracjonalizować motyw Bejtara. Teraz to, na co porwał się Kabalista, dało się wyjaśnić.</p>
			<p class="calibre9">&ndash;	Więc Jonasz postanowił ukarać nas wszystkich za to, co spotkało jego brata&nbsp;&ndash; odezwał się Edling.</p>
			<p class="calibre9">Kobieta długo na niego patrzyła, niczym nauczycielka, która wierzy w&nbsp;zdolności ucznia, ale nie w&nbsp;jego motywację do nauki.</p>
			<p class="calibre9">&ndash;	Postanowił was wyzwolić&nbsp;&ndash; powiedziała.&nbsp;&ndash; Umożliwić wam odkupienie wcześniejszych przewinień.</p>
			<p class="calibre9">&ndash;	Dzięki czemu? Skazaniu nas na cierpienie w&nbsp;Labiryncie?</p>
			<p class="calibre9">&ndash;	Nie. Dzięki daniu wam szansy na to, by zachować się przyzwoicie.</p>
			<p class="calibre9">Odwróciła się i&nbsp;przysiadła na parapecie.</p>
			<p class="calibre9">&ndash;	Pan i&nbsp;Beata zdaliście śpiewająco, oczyściliście się&nbsp;&ndash; oznajmiła.&nbsp;&ndash; Gotowi byliście oddać życie za drugą osobę. Dzięki temu ból i&nbsp;cierpienie, które towarzyszyły wam w&nbsp;tym wcieleniu, w&nbsp;przyszłym odejdą. Jesteście wolnymi ludźmi.</p>
			<p class="calibre9">Edling przybrał podobną pozycję. Miał wrażenie, że nie przystaje do ciężaru rozmowy, którą prowadzą. Ani do implikacji, jakie z&nbsp;niej będą płynąć.</p>
			<p class="calibre9">&ndash;	Zatem pani, Bejtarowi i&nbsp;reszcie przyświecały altruistyczne cele, kiedy zorganizowaliście to wszystko?</p>
			<p class="calibre9">Wiedział, że na to pytanie może nie uzyskać odpowiedzi. Stanowiłoby to nie tylko przyznanie się do winy, ale także świadectwo sprawstwa kierowniczego Jonasza Bejtara.</p>
			<p class="calibre9">Z jego perspektywy wyglądało to jak ta granica, której Michalina nie przekroczy. </p>
			<p class="calibre9">Ona jednak postrzegała sytuację inaczej.</p>
			<p class="calibre9">&ndash;	Tak&nbsp;&ndash; odparła.&nbsp;&ndash; Tylko to nami kierowało.</p>
			<h2 class="sigil_not_in_toc">24</h2>
			<p class="miejsce">Krynica Morska, Mierzeja Wiślana</p>
			<p class="styl">Volvo powoli zbliżało się do końca świata. Z&nbsp;radia płynęły ciche dźwięki bezbarwnej piosenki, na którą żadna z&nbsp;trzech osób w&nbsp;aucie nie zwracała uwagi. Wszyscy skupiali się na zamkniętej drodze przed nimi i&nbsp;tym, co znajdowało się kawałek dalej.</p>
			<p class="calibre9">Gocha, Beata i&nbsp;Edling wysiedli bez słowa, po czym Rosa wskazała właściwy kierunek. Przeszli do ruin Wodnika od strony morza, sami nie do końca pewni, czego szukają i&nbsp;co chcą tutaj odnaleźć.</p>
			<p class="calibre9">Wszystkie sprawy zostały pozamykane i&nbsp;pozałatwiane. Kiedy Jonasz Bejtar wyjdzie z&nbsp;rzekomej śpiączki, zostaną mu postawione zarzuty. Michalina i&nbsp;jej towarzysz już mogli się z&nbsp;nimi zmierzyć. Nikt nie miał wątpliwości, że cała trójka odpowie za zorganizowanie „Labiryntu krwi” i&nbsp;ostatecznie trafi do więzienia&nbsp;&ndash; niepewny był tylko wymiar kary.</p>
			<p class="calibre9">Zdaniem Edlinga Bejtar nie będzie mógł zasłonić się korzystną dla niego częścią zeznań Michaliny, odpowie za sprawstwo kierownicze. Psychika ludzka być może odróżniała guru od oświeconego edukatora, prawo karne niekoniecznie.</p>
			<p class="calibre9">Prokuratura w&nbsp;Braniewie pozwoliła Gerardowi zapoznać się z&nbsp;transkrypcją oficjalnego przesłuchania Michaliny, dzięki czemu wiedział, że powtórzyła śledczym wszystko to, co powiedziała jemu. Dodała też kilka innych rzeczy.</p>
			<p class="calibre9">Rozwodziła się na temat tego, że odkupienie win Beaty Drejer miało być najpełniejsze. To w&nbsp;niej bowiem Bejtar upatrywał najczystszą osobę, która ma szansę już w&nbsp;tym życiu wymazać poprzednie przewinienia. Lata w&nbsp;Labiryncie miały jej to zapewnić, doprowadzić do całkowitej transformacji. Nieraz podkreślał, że to ona jest centralną postacią wszystkiego, co się wydarzy&nbsp;&ndash; i&nbsp;że dzięki niemu Beata po śmierci wejdzie na wyższy poziom egzystencji. Cierpienie, które jej zafundował, w&nbsp;jego przekonaniu miało być błogosławieństwem.</p>
			<p class="calibre9">Edlingiem interesował się długo, już od czasu wydarzeń w&nbsp;Wodniku. Nie zaczął przyglądać się jego życiu podczas sprawy Laury Nowosielskiej, był już wtedy z&nbsp;nim doskonale zaznajomiony. To tłumaczyło Gerardowi wiele rzeczy, które Kabalista z&nbsp;Chabrów wówczas wiedział na jego temat.</p>
			<p class="calibre9">Szczególnie tych dotyczących Beaty. Z&nbsp;perspektywy czasu jego twierdzenia, że jest w&nbsp;stanie się z&nbsp;nią skontaktować, że chce zostać odnaleziona, że wzywa Edlinga, nabierały upiornego wydźwięku. Stało się też jasne, skąd wiedział o&nbsp;jej ulubionej pizzy ze szpinakiem i&nbsp;innych rzeczach. Beata po latach odosobnienia operowała głosem bez większych problemów, najpewniej prowadziła monologi, być może nawet dialogi z&nbsp;nieistniejącymi osobami.</p>
			<p class="calibre9">Przeszło mu przez myśl, że powinien był przejrzeć Kabalistę. Powinien był zrozumieć to wszystko wcześniej. Czuł przecież, że Jonasz Bejtar poznawał go znacznie dłużej, niż by wynikało to z&nbsp;czystej logiki. Powinien był pójść za intuicją, zamiast tego skupił się wyłącznie na tym, co racjonalne i&nbsp;możliwe do udowodnienia.</p>
			<p class="calibre9">Michalina mówiła także o&nbsp;tym, jak Jonasz postrzegał wydarzenia podczas sztormu stulecia w&nbsp;Wodniku. Nieustannie podkreślał, że chodzi nie o&nbsp;wymierzenie sprawiedliwości ludziom, którzy skatowali jego bratnią duszę, lecz o&nbsp;umożliwienie im odkupienia swoich win. Przedstawiała to tak, jakby sam w&nbsp;to wierzył. Z&nbsp;pewnością ona wierzyła.</p>
			<p class="calibre9">Kiedy do Labiryntu trafił Antoni Wierzbicki, człowiek, który niegdyś jej zawinił, spowodował w&nbsp;niej traumę, z&nbsp;którą latami nie mogła sobie poradzić, była przekonana, że zaobserwuje jego przemianę. Ostatecznie zginął jednak tak, jak żył&nbsp;&ndash; bez sensu. Wiara Michaliny pozostawała niezachwiana.</p>
			<p class="calibre9">Wszystko zaczęło się zmieniać, kiedy miesiącami przyglądała się zamkniętym w&nbsp;Labiryncie Beacie i&nbsp;Edlingowi. Przysłuchiwała się ich rozmowom, w&nbsp;pewien sposób uczestniczyła w&nbsp;codziennych spotkaniach na Placu, wreszcie poznawała samego Gerarda dzięki temu, co mówił w&nbsp;celi. Nawet kiedy nie odpowiadała, czuła, że z&nbsp;nim konwersuje.</p>
			<p class="calibre9">W końcu doprowadziło to do wewnętrznej przemiany, która popchnęła ją do podania w&nbsp;wątpliwość twierdzeń Jonasza. Nie wszystkich, tylko tych, które wiązały się z&nbsp;Gerardem i&nbsp;Beatą. Zyskała przekonanie, że nie ciąży na nich odium win, które im przypisywał. Przestała wierzyć w&nbsp;to, że wymagają oczyszczenia. Widziała ich dusze jako wyzwolone z&nbsp;tego, co niegdyś je plamiło. Chciała ich ocalić, nie w&nbsp;przyszłym życiu, jak Bejtar, lecz w&nbsp;tym. Wierzyła, że dzięki temu ona sama zasłuży na lepsze kolejne wcielenie.</p>
			<p class="calibre9">Musiała działać, musiała naprowadzić Rosę na właściwy trop. Jonasz początkowo był nieświadomy, co się dzieje, kiedy jednak Gocha zainteresowała się Krynicą, musiał działać. Przyjechał na miejsce, ściągnął Michalinę z&nbsp;Rosji. Wciąż miał dostęp do telefonu Beaty, wciąż opłacał abonament&nbsp;&ndash; wygenerowanie komunikatu na pocztę głosową ze wszystkich nagrań, które uzyskali w&nbsp;Labiryncie, nie stanowiło żadnego problemu.</p>
			<p class="calibre9">Michalina musiała zrezygnować z&nbsp;dalszych prób przekazywania Gośce informacji. Robiła to na tyle sprawnie, że nic nie wskazywało, kto za tym stoi&nbsp;&ndash; ale kiedy Bejtar zaczął trzymać rękę na pulsie, nie sposób było dalej ryzykować.</p>
			<p class="calibre9">Miała jednak pewność, że wykonała swoje zadanie. Dała Gośce szansę, by odzyskała człowieka, bez którego nigdy nie nauczyła się żyć.</p>
			<p class="calibre9">Gerard starał się nie myśleć o&nbsp;tym, na ile ta ocena była zasadna i&nbsp;co z&nbsp;niej wynika. Pamiętał kręte koleje ich losu i&nbsp;to, jak wspólnie wyprowadzali go na prostą, często wbrew wszystkiemu i&nbsp;wszystkim.</p>
			<p class="calibre9">Jak poradzą sobie w&nbsp;tej nowej sytuacji? Jak ułoży się relacja między nimi? Między nim a&nbsp;Beatą?</p>
			<p class="calibre9">Uznał, że czas, by się tym zająć, dopiero nadejdzie. W&nbsp;tej chwili należało postawić ostatni krok w&nbsp;miejscu, do którego nie spodziewał się kiedykolwiek wrócić.</p>
			<p class="calibre9">Po tym, jak dopięli wszystkie formalności w&nbsp;Braniewie, wrócili do Krynicy Morskiej. Zenon zaproponował, że zrobi im obiad, przygotuje dodatkowy pokój, ugości ich przynajmniej na dzień czy dwa, by mogli się wyciszyć&nbsp;&ndash; wszystkim jednak się spieszyło, zupełnie jakby czekało ich jeszcze mnóstwo rzeczy do zrobienia.</p>
			<p class="calibre9">Fabisch wrócił do Opola, a&nbsp;Gerard niemal się z&nbsp;nim zabrał. Chciał zobaczyć syna, jak najszybciej przekonać się, że przez ten cały czas nic złego go nie spotkało. W&nbsp;ostatniej chwili zrezygnował.</p>
			<p class="calibre9">Nic się nie stanie, jeśli pojedzie z&nbsp;Gośką godzinę, może dwie później, przekonywał się. Musiał jeszcze coś zrobić. Znaleźć się tam, gdzie wszystko się zaczęło. Domknąć to koło.</p>
			<p class="calibre9">Weszli do ruin Wodnika, rozejrzeli się. Nie wyglądało to jak miejsce, gdzie wydarzyło się coś, co mogło trwać przez dwie dekady. Gdzie dwoje prokuratorów popełniło błąd kosztujący życie tak wielu osób.</p>
			<p class="calibre9">Gerardowi trudno było odnaleźć ówczesnego siebie, przyjrzeć się jego motywacjom i&nbsp;znaleźć usprawiedliwienie. Czy wystarczała mu wola matki zamordowanego dziecka? Czy rzeczywiście niczego więcej nie potrzebował, by być biernym? A&nbsp;potem pozwolić, by zatuszowano zbrodnię?</p>
			<p class="calibre9">Gdyby postanowił inaczej, Salomon Grynberg trafiłby na całe życie do więzienia, pozostali ponieśliby mniej dotkliwe, ale z&nbsp;pewnością znaczne konsekwencje. Cecylia Kantyk straciłaby nie tylko syna, lecz także mężczyznę, którego pokochała, oraz swoją wolność.</p>
			<p class="calibre9">Nie, to nie wszystko. Przepadłaby bezpowrotnie także jej sprawczość, przekonanie o&nbsp;posiadaniu własnego losu. Fakt, że to ona podjęła decyzję co do przyszłości całej ich grupy, dał jej zaczyn nowego życia.</p>
			<p class="calibre9">To tylko tłumaczenia. Próby wybielenia się, uznał w&nbsp;duchu Edling, równie skuteczne, jak te, które podejmował Bejtar.</p>
			<p class="calibre9">Gerard zatrzymał się w&nbsp;pomieszczeniu, gdzie niegdyś znajdowała się stołówka. Okna były powybijane, wiatr przepędził stąd powidoki dawnych zdarzeń. Zdawały się zbyt odległe, zbyt efemeryczne, by dało się je uchwycić.</p>
			<p class="calibre9">Tyle lat spędził na próbie zapomnienia tych konkretnych obrazów, że nie pamiętał nawet, jak je przywołać.</p>
			<p class="calibre9">&ndash;	Bejtar mylił się we wszystkim&nbsp;&ndash; odezwał się.&nbsp;&ndash; Prócz jednego.</p>
			<p class="calibre9">Rosa na niego spojrzała, Beata wiodła wzrokiem po pozostałościach stołówki, jakby dostrzegała w&nbsp;nich duchy tych, którzy nigdy nie opuścili tego miejsca. Bądź tych, których ono nigdy nie opuściło.</p>
			<p class="calibre9">&ndash;	W&nbsp;czym?&nbsp;&ndash; spytała.</p>
			<p class="calibre9">&ndash;	Nie trzeba czekać na kolejne wcielenie, by dogoniły nas nasze grzechy.</p>
			<p class="calibre9">Drejer zogniskowała spojrzenie na jego oczach. Przemknęło mu przez głowę, iż posunął się nieco za daleko i&nbsp;Beata da mu do zrozumienia, że nic, co wówczas zrobili, nie usprawiedliwia tego, co ją później spotkało. Co ich spotkało.</p>
			<p class="calibre9">Ona jednak się nie odezwała.</p>
			<p class="calibre9">Zamiast tego ruszyła w&nbsp;stronę korytarza, a&nbsp;potem przypomniała sobie drogę do pokoju, który niegdyś zajmowała. Wszyscy do niego weszli.</p>
			<p class="calibre9">Szkielet łóżka nadal był tam, gdzie wtedy, gdy Beata i&nbsp;Edling słuchali kolejnych kawałków Bush, dzieląc się słuchawkami. Gerarda nieraz nawiedzało to wspomnienie, uporczywie wracało, dopominało się o&nbsp;coś więcej. Zupełnie jak piosenka, która nie chce opuścić umysłu, dopóki nie zanuci się jej do końca.</p>
			<p class="calibre9">Odsunął od siebie te obrazy, czując na sobie spojrzenie Gochy. Sprawiała wrażenie, jakby na moment potrafiła wniknąć w&nbsp;jego myśli.</p>
			<p class="calibre9">&ndash;	Znalazłam tu coś&nbsp;&ndash; odezwała się nagle.</p>
			<p class="calibre9">&ndash;	Co takiego?&nbsp;&ndash; spytał Edling.</p>
			<p class="calibre9">&ndash;	Odtwarzacz MP3, nadal sprawny.</p>
			<p class="calibre9">Kiedy Drejer obejrzała się przez ramię, zrozumiał, że lata temu musiała zgubić swoje MuVo. Może zostało na łóżku, kiedy zajęli się przesłuchaniem kolejnej osoby, Gerard nie pamiętał już której. Może ktoś usiadł, strącił je, a&nbsp;ono spadło między łóżko a&nbsp;ścianę, zostało tam do czasu, aż zjawiła się tu Gośka.</p>
			<p class="calibre9">Poczuł nieprzyjemne ciarki na rękach, jakby wszystko to, co usłyszał w&nbsp;braniewskim szpitalu, wybrzmiało teraz innym tembrem. Szybko potrząsnął głową i&nbsp;skierował wzrok ku wyjściu.</p>
			<p class="calibre9">&ndash;	Wracamy?&nbsp;&ndash; zapytał.</p>
			<p class="calibre9">Rosa skinęła głową, Beata ruszyła na zewnątrz. W&nbsp;ruinach Wodnika dawno nie było już tego, co chcieli znaleźć.</p>
			<p class="calibre9">Kiedy wsiedli do samochodu, Gośka sięgnęła po torebkę i&nbsp;przez moment w&nbsp;niej szperała. W&nbsp;końcu wyjęła niegdyś białe, a&nbsp;teraz pożółkłe Creative MuVo V200 o&nbsp;pojemności 128 megabajtów. Potem blado się uśmiechnęła.</p>
			<p class="calibre9">&ndash;	Macie szczęście, że mam samochód z&nbsp;czasów, kiedy puszczało się muzykę nie ze Spotify, ale z&nbsp;USB&nbsp;&ndash; oznajmiła.</p>
			<p class="calibre9">Gerard i&nbsp;Drejer wymienili się krótkim spojrzeniem, ale Rosa nie czekała na odpowiedź z&nbsp;ich strony. Rozłożyła odtwarzacz i&nbsp;umieściła sam nośnik w&nbsp;porcie USB samochodu, wykorzystując MuVo jako pendrive, jak niegdyś zwykło się to robić.</p>
			<p class="calibre9">Włączyła silnik, a&nbsp;potem wycofała. Kiedy skierowali się z&nbsp;powrotem w&nbsp;stronę Krynicy Morskiej, z&nbsp;głośników auta popłynęły nostalgiczne, powolne riffy otwierające <em class="calibre4">Glycerine</em>. Edling nie wiedział, czy dźwięki te zwiastują powrót dawnego życia, czy początek nowego.</p>
			

</section>
</div>


<div class="redakcyjna" id="calibre_link-8">
<section type="chapter" role="doc-chapter" class="calibre"><figure class="img"><img alt="" role="presentation" src="images/000000.jpg" class="calibre7" /></figure>
 <h1 id="calibre_link-17" class="calibre8">Posłowie</h1>
			<p class="styl">Nie było jeszcze w&nbsp;moim dorobku książki, której napisania winnych byłoby tyle osób. Miałem usiąść do czegoś zupełnie innego, z&nbsp;innymi bohaterami, w&nbsp;ramach innej serii. Nie rozważałem powrotu do Gerarda Edlinga, wydawało mi się bowiem, że kiedy podjął decyzję na Wieży Piastowskiej, domknął całą swoją historię. Mimo że nie wiedzieliśmy, co w&nbsp;istocie stało się po tym, jak postawił krok naprzód, wolałem pożegnać się z&nbsp;nim tak niż za pomocą dopowiedzenia.</p>
			<p class="calibre9">Co się zatem wydarzyło?</p>
			<p class="calibre9">Wybory się wydarzyły. A&nbsp;ja wpadłem na pozornie nieszkodliwy pomysł, by zachęcić kilka osób do wzięcia udziału w&nbsp;głosowaniu. Zaczęło się dość niewinnie&nbsp;&ndash; od storika na Make Life Harder, w&nbsp;którym Kuba udostępnił iście szatańską ideę osobniczki kryjącej się pod nickiem her.feather. Owa persona zasugerowała, że nie ma co bawić się w&nbsp;półśrodki i&nbsp;trzeba zagwarantować, że gmina, w&nbsp;której frekwencja będzie najwyższa, stanie się miejscem akcji mojej nowej książki.</p>
			<p class="calibre9">Niefortunnie pomysł podchwyciłem. Potem zrobiły to media. Rozeszło się jak octowe Laysy w&nbsp;ostatnim kręgu piekielnym.</p>
			<p class="calibre9">Koniec końców nie mogłem się wymigać i&nbsp;pozostało mi jedynie trzymać kciuki, żeby padło na gminę blisko miejsca, gdzie grasują moi bohaterowie. Liczyłem na Warszawę lub okolicę&nbsp;&ndash; z&nbsp;tej prostej przyczyny, że przygotowywałem się do popełnienia książki, której akcja miała się tam rozgrywać. Research był zrobiony, zręby historii zarysowane, cała najgorsza praca wykonana. Właściwie zostały mi jeszcze dwa, trzy dni do napisania pierwszego zdania.</p>
			<p class="calibre9">Nietrudno się domyślić, że wszystko wzięło w&nbsp;łeb. Krynica Morska to piękne miejsce, ale nijak mi nie pasowała, bo nie było tam nawet kogo wysłać. Forst prędzej wykąpałby się w&nbsp;Morskim Oku niż w&nbsp;Bałtyku, Chyłka zadławiłaby się nadmiarem jodu, a&nbsp;Seweryn siedzi zadowolony w&nbsp;Żeromicach i&nbsp;nie pozwala naruszyć status quo.</p>
			<p class="calibre9">Poza tym miałem gotową historię, nad którą pracowałem koncepcyjnie od miesiąca. Trzeba by być pomylonym, żeby ot tak z&nbsp;tego rezygnować, szczególnie że historia sama zaczynała ożywać. Ale rzecz w&nbsp;tym, że wszyscy pisarze są trochę pomyleni. Jeśli na horyzoncie widzimy coś, co nas przerasta, pędzimy ku temu na złamanie karku. Nie chodzi tu o&nbsp;ambicję, ale względy hedonistyczne&nbsp;&ndash; najpiękniej pisze się rzeczy najtrudniejsze.</p>
			<p class="calibre9">Pomyślałem więc, że co mi szkodzi, niech będzie Krynica Morska. Jacyś bohaterowie zgłoszą chęć wyjazdu, jakaś historia się tam narodzi. I&nbsp;ani się obejrzałem, stawił się jegomość w&nbsp;beżowym garniturze, skłonił się, po czym rzekł:</p>
			<p class="calibre9">&ndash;	Dzień dobry, Gerard Edling.</p>
			<p class="calibre9">Przy takim dictum właściwie nie miałem nic do gadania. Nie upewniałem się, nie pytałem, co, jak i&nbsp;dlaczego. Pozwoliłem mu poprowadzić się tam, gdzie chciał iść.</p>
			<p class="calibre9">Od dawna chciałem napisać klasyczną historię kryminalną w&nbsp;stylu Agathy Christie i&nbsp;innych tuzów gatunku, chodziła mi po głowie pewna idea, ale nigdy nie znalazła sobie odpowiedniego miejsca. Aż do momentu, kiedy po latach przywitał się ze mną Edling.</p>
			<p class="calibre9">Jedna rzecz połączyła się z&nbsp;drugą, a&nbsp;wszystko to, co na temat Beaty Drejer w&nbsp;<em class="calibre4">Kabali</em>ście mówił Bejtar, nabrało pełniejszego sensu. Często tak bywa. Autor pisze coś bez wiedzy o&nbsp;tym, dlaczego to robi, a&nbsp;kilka tomów później okazuje się, że tak musiało być, bo inaczej nigdy nie napisałby tej czy innej części.</p>
			<p class="calibre9">Uwielbiam tę magię. Dla niej piszę. I&nbsp;kiedy poczułem, że zaczyna przelewać się z&nbsp;niewiadomego miejsca na karty tej książki, wiedziałem już, że muszę w&nbsp;posłowiu zawrzeć wyjątkowe podziękowania dla her.feather i&nbsp;Kuby (tudzież Karoliny, bo nigdy nie wiadomo, za iloma pomysłami na MLH stoi de facto ona).</p>
			<p class="calibre9">Była to dla mnie niesamowita przygoda, która nie pozwoliła mi oderwać się od niej choćby na chwilę. Dziękuję za to, że mogliśmy odbyć ją razem&nbsp;&ndash; i&nbsp;mam nadzieję, że Tobie również utrudniała trochę normalne funkcjonowanie. A&nbsp;jeśli zdarzyło Ci się przez nią nie wynieść śmieci, ustawić niewłaściwą temperaturę podczas prania swetra lub omyłkowo zjeść kawałek sernika, to będę wielce rad.</p>
			<p class="calibre9">Do przeczytania.</p>
			<p class="separate1"><i class="calibre4">Remigiusz Mróz</i></p>
			<p class="right1"><em class="calibre4">Opole, 9 lipca 2025 roku</em></p>
  </section>
</div>


<div class="redakcyjna" id="calibre_link-11">
  <nav type="toc" id="calibre_link-18" role="doc-toc" class="calibre">
    <h1 class="calibre8">Spis treści</h1>
    <ol class="calibre10">
      <li class="calibre11">
        <a href="cover.xhtml" class="calibre5">Okładka</a>
      </li>
      <li class="calibre11">
        <a href="#calibre_link-0" class="calibre5">Karta tytułowa</a>
      </li>
      <li class="calibre11">
        <a href="#calibre_link-1" class="calibre5">Karta redakcyjna</a>
      </li>
      <li class="calibre11">
        <a href="#calibre_link-2" class="calibre5">Spis treści</a>
      </li>
      <li class="calibre11">
        <a href="#calibre_link-3" class="calibre5">Rozdział pierwszy</a>
      </li>
      <li class="calibre11">
        <a href="#calibre_link-4" class="calibre5">Rozdział drugi</a>
      </li>
      <li class="calibre11">
        <a href="#calibre_link-5" class="calibre5">Rozdział trzeci</a>
      </li>
      <li class="calibre11">
        <a href="#calibre_link-6" class="calibre5">Rozdział czwarty</a>
      </li>
      <li class="calibre11">
        <a href="#calibre_link-7" class="calibre5">Rozdział piąty</a>
      </li>
      <li class="calibre11">
        <a href="#calibre_link-8" class="calibre5">Posłowie</a>
      </li>
    </ol>
  </nav>
  <nav type="landmarks" id="calibre_link-19" hidden="" class="calibre">
    <h1 class="calibre8">Punkty orientacyjne</h1>
    <ol class="calibre12">
      <li class="calibre11">
        <a type="cover" href="cover.xhtml" class="calibre5">Okładka</a>
      </li>
      <li class="calibre11">
        <a type="titlepage" href="#calibre_link-0" class="calibre5">Strona tytułowa</a>
      </li>
      <li class="calibre11">
        <a type="copyright-page" href="#calibre_link-1" class="calibre5">Prawa autorskie</a>
      </li>
      <li class="calibre11">
        <a type="toc" href="#calibre_link-2" class="calibre5">Spis treści</a>
      </li>
      <li class="calibre11">
        <a type="dedication" href="#calibre_link-9" class="calibre5">Dedykacja</a>
      </li>
      <li class="calibre11">
        <a type="epigraph" href="#calibre_link-10" class="calibre5">Epigraf</a>
      </li>
      <li class="calibre11">
        <a type="bodymatter" href="#calibre_link-3" class="calibre5">Meritum publikacji</a>
      </li>
    </ol>
  </nav>
</div>


</body></html>
