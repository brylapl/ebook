<!doctype html>
<html lang="en">
  <head>
    <meta charset="utf-8">
    <meta name="viewport" content="width=device-width, initial-scale=1">
    <title>Pegasus</title>
    <link href="https://cdn.jsdelivr.net/npm/bootstrap@5.3.8/dist/css/bootstrap.min.css" rel="stylesheet" integrity="sha384-sRIl4kxILFvY47J16cr9ZwB07vP4J8+LH7qKQnuqkuIAvNWLzeN8tE5YBujZqJLB" crossorigin="anonymous">
  <style>
* {
margin-left: 2px;
}

h1, p.chaptit {
text-align: center;
font-weight: bold;
}

p.chapwho {
text-align:center;
}

</style>
</head>
<body><div class="cover" id="calibre_link-0">
  <h1 class="invisible" title="Strona tytułowa"></h1>


<div class="calibre3" id="calibre_link-2">




<div class="calibre3" id="calibre_link-10">
  <h1 class="chapnum" title="Rozdział 4. Plaza del mercado">Rozdział 4</h1>

  <p class="chaptit">Plaza del mercado</p>

  <p class="chapwho">&nbsp;</p>

  <p class="m">Shalev Hulio, współzałożyciel i&nbsp;dyrektor generalny firmy NSO, swój pierwszy w&nbsp;życiu telefon od światowego przywódcy, prezydenta Meksyku, odebrał&nbsp;&ndash; jak sam twierdzi&nbsp;&ndash; leżąc we własnym łóżku, wyrwany ze snu przez dźwięk dzwonka w&nbsp;wigilię świąt Bożego Narodzenia 2011 roku. Trzeba zaznaczyć, że kiedy Shalev po raz pierwszy opowiedział publicznie o&nbsp;tym, co przydarzyło mu się tamtego wieczoru&nbsp;&ndash; a&nbsp;zrobił to kilka lat później, w&nbsp;bezprecedensowym wywiadzie udzielonym na wyłączność dziennikarzowi, którego sam wybrał&nbsp;&ndash; nie zdradził, o&nbsp;prezydenta jakiego kraju chodziło. Wyjaśnił, że zobowiązania wynikające z&nbsp;podpisanych umów oraz względy bezpieczeństwa narodowego nie pozwalają mu ujawniać szczegółowych informacji na temat klientów jego firmy. Ale każdy, kto interesował się światem cyberinwigilacji, wiedział, że tamtą głową państwa musiał być Felipe Calderón z&nbsp;Meksyku. „Poinformowano mnie po angielsku, że chciałby ze mną mówić prezydent”, wspominał Shalev. „Byłem pewien, że to [mój wspólnik] Omri [Lavie] stroi sobie ze mnie żarty, więc powiedziałem tylko: «Zrób mi przysługę i&nbsp;daj mi spać», po czym się rozłączyłem”.</p>

  <p class="calibre8">„Gdy [urzędnicy z&nbsp;kancelarii prezydenta] zorientowali się, że z&nbsp;rozmowy ze mną nic nie wyjdzie, zadzwonili do Tzachiego, naszego kierownika projektów, który był bardziej przytomny i&nbsp;zgodził się porozmawiać. Prezydent państwa, którego nazwy nie wymienię, oświadczył, że pragnie nam podziękować w&nbsp;imieniu własnym i&nbsp;swojego kraju, i&nbsp;dodał: «Nie mógłbym prosić o&nbsp;lepszy prezent świąteczny. Dzięki temu, co nam dostarczyliście, będziemy nareszcie w&nbsp;stanie zlikwidować kartele»”.</p>

  <p class="calibre8">Obraz Shaleva, jaki wyłania się z&nbsp;tej relacji&nbsp;&ndash; z&nbsp;jednej strony pozorny dystans do samego siebie, a&nbsp;z&nbsp;drugiej megalomańska skłonność do wyolbrzymiania swoich zasług&nbsp;&ndash; to cały on. Shalev Hulio to uosobienie fałszywej skromności. Tak, był na tyle niemądry, by spławić prezydenta jednej z&nbsp;największych demokracji świata. Ale mimo to przesłanie zostało dostarczone: to ty, Shalevie Hulio, dałeś nam nadzieję. Za pomocą innowacyjnego systemu szpiegowskiego Pegasus firmy NSO meksykańscy <em class="calibre5">Federales</em> i&nbsp;armia Meksyku mieli w&nbsp;końcu szansę położyć kres brutalnym rządom potężnych carów narkobiznesu kontrolujących większość lokalnych władz i&nbsp;sił policyjnych, nie wspominając o&nbsp;znacznej części gospodarki tego kraju.</p>

  <p class="calibre8">Shalev po raz pierwszy opowiedział tę fantastyczną historię reporterowi Ronenowi Bergmanowi w&nbsp;2019 roku. Był to jeden z&nbsp;pierwszych ruchów w&nbsp;medialnej ofensywie, którą Hulio podjął, rzekomo niechętnie, aby bronić honoru swojej niesprawiedliwie oczernianej firmy. Oskarżenia, że Pegasus przyczynił się do zabójstwa saudyjskiego dziennikarza Dżamala Chaszukdżiego, negatywnie wpływały na morale pracowników firmy. „Już dawno temu zdecydowaliśmy, że nie będziemy odpowiadać na żadne zarzuty. Bez względu na to, co się wydarzyło, nie będziemy reagować i&nbsp;to się sprawdziło”, powiedział Bergmanowi Shalev. „Ale teraz po raz pierwszy nasi pracownicy przychodzą do mojego biura i&nbsp;mówią: «Słuchaj, jesteśmy zdenerwowani, bo wiemy, jaka jest prawda»”. Chcieli, żeby stał się wyrazicielem tej prawdy. Dlatego Shalev (w&nbsp;imieniu swojego personelu) przekonywał Bergmana, że NSO Group jest siłą pomagającą zmieniać na lepsze przerażający świat, w&nbsp;jakim przyszło nam żyć. „Tylko w&nbsp;ciągu ostatnich sześciu miesięcy&nbsp;&ndash; stwierdził&nbsp;&ndash; produkty firmy pomogły zapobiec kilku dużym atakom terrorystycznym w&nbsp;Europie, zarówno samobójczym, jak i&nbsp;z&nbsp;użyciem samochodów-pułapek. Mogę z&nbsp;całą skromnością powiedzieć, że tysiące ludzi w&nbsp;Europie zawdzięczają swoje życie setkom pracowników naszej firmy z&nbsp;Herclijji”.</p>

  <p class="calibre8">Wszystkie elementy tej narracji&nbsp;&ndash; historia o&nbsp;telefonie od Calderóna, o&nbsp;przygnębionym z&nbsp;powodu niesłusznych oskarżeń personelu NSO i&nbsp;o&nbsp;heroicznych wyczynach dokonanych za pomocą Pegasusa&nbsp;&ndash; miały ze sobą wiele wspólnego. Po pierwsze, w&nbsp;2019 roku bardzo trudno było zweryfikować ich prawdziwość. Szef sztabu Felipe Calderóna w&nbsp;wojnie z&nbsp;kartelami został właśnie publicznie oskarżony o&nbsp;branie łapówek od narkotykowych baronów, których miał rzekomo zwalczać, dlatego były prezydent Meksyku, aby uniknąć niewygodnych pytań, nie odbierał telefonów od dziennikarzy. Pracownicy NSO mieli zakaz kontaktów z&nbsp;mediami. A&nbsp;żaden przedstawiciel europejskich służb policyjnych nie miał zamiaru oficjalnie przyznawać się do korzystania z&nbsp;Pegasusa. Po drugie, opowieści Shaleva o&nbsp;NSO pełne były narracyjnych perełek&nbsp;&ndash; i&nbsp;to oferowanych na wyłączność! A&nbsp;to oznaczało, że chociaż opowieści te były często zbyt piękne, by mogły być prawdziwe, to były również zbyt piękne, by dziennikarze, którym Shalev zaoferował je na wyłączność, mogli przepuścić taką okazję i&nbsp;pogodzić się, że atrakcyjny materiał przypadnie któremuś z&nbsp;ich kolegów po fachu. Tak więc nawet świetni i&nbsp;dobrze poinformowani reporterzy, tacy jak Bergman i&nbsp;kilku innych, po prostu brali opowieści Shaleva w&nbsp;cudzysłów i&nbsp;dodawali od siebie po kilka zdań&nbsp;&ndash; odpowiednik znacząco uniesionych brwi. Zapracowany zespół prasowy NSO musiał niejednokrotnie sprzątać bałagan po wywiadach udzielonych przez Shaleva. Ich szef kiepsko orientował się w&nbsp;technicznych aspektach systemu Pegasus, w&nbsp;zawiłościach finansowych, a&nbsp;także w&nbsp;szczegółach przepisów, które regulowały branżę cybernetycznej inwigilacji w&nbsp;Izraelu i&nbsp;za granicą. Miał za to niewątpliwy talent do kontrolowania narracji. Shalev Hulio, trzeba mu to przyznać, potrafi opowiadać bardzo dobre historie. Być może najlepszą z&nbsp;nich jest ta dotycząca powstania firmy NSO.</p>

  <p class="calibre8">Zaczyna się ona tak, jak mógłby zaczynać się typowy film o&nbsp;męskiej przyjaźni: w&nbsp;rolach głównych Shalev Hulio i&nbsp;jego najlepszy kumpel, Omri Lavie. Obaj urodzili się około 1980 roku, w&nbsp;okresie złudnych nadziei rozbudzonych przez negocjacje w&nbsp;Camp David i&nbsp;podpisanie traktatu pokojowego między Izraelem i&nbsp;Egiptem; dorastali w&nbsp;atmosferze nieustannego zagrożenia (tylko w&nbsp;latach 1993&ndash;1995 w&nbsp;Izraelu przeprowadzono czternaście samobójczych zamachów bombowych, w&nbsp;których zginęło osiemdziesiąt sześć osób). Obaj byli bystrzy, ale niezdyscyplinowani. Poznali się w&nbsp;połowie lat dziewięćdziesiątych, gdy uczęszczali do klasy o&nbsp;profilu artystycznym w&nbsp;liceum w&nbsp;Hajfie (Shalev trafił tam po tym, jak z&nbsp;powodu niewłaściwego zachowania wyleciał z&nbsp;programu dla szczególnie uzdolnionych uczniów). Obaj odbyli obowiązkową służbę w&nbsp;izraelskim wojsku, po czym pozostali w&nbsp;armii jeszcze przez jakiś czas jako żołnierze nadterminowi, choć żaden z&nbsp;nich nie służył w&nbsp;elitarnej formacji wojskowego kontrwywiadu&nbsp;&ndash; Jednostce 8200. Shalev i&nbsp;Omri utrzymywali kontakt także po zakończeniu służby wojskowej. Dobiegali wówczas trzydziestki i&nbsp;próbowali wykombinować, jak zrobić wielką karierę w&nbsp;najgorętszej branży w&nbsp;Izraelu. Czasami mówili o&nbsp;sobie jako o&nbsp;„seryjnych przedsiębiorcach” albo „pionierskich użytkownikach nowych technologii”. Za tymi eufemistycznymi określeniami kryło się tak naprawdę dwóch facetów przesiadujących w&nbsp;barze i&nbsp;wymyślających sposoby na dorobienie się na najnowszych technologiach komputerowych. Nie wchodzili w&nbsp;szczegóły.</p>

  <p class="calibre8">Łatwo ich sobie wyobrazić w&nbsp;jednym z&nbsp;takich barów wieczorową porą, gdy nad miastem zachodzi słońce: dwóch nieustatkowanych, ale ambitnych młodych ludzi, promieniujących radosnym entuzjazmem. Jak wspomina Shalev, to właśnie podczas popijania drinków w&nbsp;Hajfie wpadli na pomysł umożliwienia konsumentom szybkiego i&nbsp;łatwego dostępu do produktów, które wpadły im w&nbsp;oko podczas oglądania telewizji. Mogła to być koszula, zegarek, motocykl czy cokolwiek innego. Udało im się nawet pozyskać od inwestorów venture capital dość gotówki, by stworzyć wersję demonstracyjną swojej platformy z&nbsp;wykorzystaniem scen z&nbsp;serialu <em class="calibre5">Seks w&nbsp;wielkim mieście</em>. Wystarczyło kliknąć na czółenka Carrie Bradshaw, jej torebkę lub sukienkę, a&nbsp;platforma opracowana przez Shaleva i&nbsp;Omriego rozpoznawała projektanta&nbsp;&ndash; Manolo Blahnik! Fendi! Halston Heritage!&nbsp;&ndash; i&nbsp;podawała informację, gdzie można kupić daną rzecz. Pomysł był doskonały, okoliczności jednak okazały się wyjątkowo niesprzyjające. Próba sprzedania przez Shaleva i&nbsp;Omriego ich nowatorskiego narzędzia zbiegła się w&nbsp;czasie z&nbsp;krachem finansowym w&nbsp;2008 roku; skończyło się na tym, że zostali wygryzieni z&nbsp;interesu przez inwestorów. „Nie można być przedsiębiorcą, nie mając w&nbsp;sobie optymizmu”, tłumaczył później Bergmanowi Shalev. „Powiedzieliśmy sobie: »Okej, trudno, stało się. Idźmy dalej«”.</p>

  <p class="calibre8">Przeszli do start-upu CommuniTake, gdzie pomagali w&nbsp;rozwijaniu oprogramowania opracowanego przez kilku dawnych kolegów Shaleva i&nbsp;Omriego ze szkoły średniej w&nbsp;Hajfie; jeden z&nbsp;nich miał za sobą służbę w&nbsp;słynnej Jednostce 8200 izraelskiej armii. To innowacyjne oprogramowanie miało pomóc w&nbsp;rozwiązaniu narastającego problemu technicznego&nbsp;&ndash; nieznośnego zapętlenia podczas interakcji z&nbsp;klientem. Firma CommuniTake została założona w&nbsp;2009 roku, gdy coraz większe możliwości telefonów komórkowych i&nbsp;coraz większa ilość dostępnych aplikacji mobilnych zaczęły irytować rosnącą liczbę użytkowników komórek, czyli zwykłych ludzi, którzy próbowali posługiwać się tymi nowymi technologiami. Nie miało znaczenia, czy ich telefon wyposażony był w&nbsp;system operacyjny Android czy iOS ani czy był Nokią N95, iPhone’em, czy popularnym wówczas BlackBerry. Wszystkie one miały ten sam mankament: zbyt wiele różnych wodotrysków. Zbyt wiele funkcji. Liczba smartfonów&nbsp;&ndash; „inteligentnych” telefonów&nbsp;&ndash; przewyższała liczbę osób potrafiących inteligentnie z&nbsp;nich korzystać.</p>

  <p class="calibre8">Sfrustrowani właściciele smartfonów czekali w&nbsp;długich kolejkach na połączenie z&nbsp;telefonicznymi liniami pomocy technicznej. Kiedy w&nbsp;końcu zdołali się tam dodzwonić i&nbsp;opowiedzieć o&nbsp;swoim problemie konsultantom, było zupełnie tak, jakby obie strony mówiły dwoma różnymi językami. Ku przerażeniu firmowych działów wsparcia technicznego nawet stosunkowo proste problemy rzadko udawało się rozwiązać w&nbsp;ciągu jednej rozmowy. Dzwoniący po kilka razy w&nbsp;tej samej sprawie petenci powodowali nadmierne obciążenie infolinii. Operatorzy telefonii komórkowej musieli na gwałt zatrudniać kolejnych pracowników wsparcia technicznego z&nbsp;całego świata i&nbsp;zżymali się z&nbsp;powodu rosnących kosztów.</p>

  <p class="calibre8">Firma CommuniTake zaproponowała prostą i&nbsp;elegancką metodę rozwiązania tego problemu. Stworzyła program, który pozwalał pracownikom linii wsparcia technicznego na przejęcie kontroli nad telefonem klienta. Wystarczyło, by użytkownik telefonu kliknął na przesłany mu link&nbsp;&ndash; przekazywał w&nbsp;ten sposób pełną, zdalną kontrolę nad swoim urządzeniem osobie na drugim końcu linii. Konsultanci techniczni nie musieli przeprowadzać klienta krok po kroku przez cały proces, na przykład zmiany dźwięku dzwonka. Po prostu robili to sami. Użytkownicy końcowi byli zadowoleni (przynajmniej do czasu pojawienia się kolejnego problemu), a&nbsp;ponieważ czas to pieniądz, operatorzy telefonii komórkowej mogli zaoszczędzić na kosztach wsparcia technicznego. Wszyscy byli zadowoleni. Firma CommuniTake świetnie prosperowała&nbsp;&ndash; i&nbsp;nadal prosperuje, dzięki rozszerzeniu działalności o&nbsp;usługi takie jak szyfrowanie wielowarstwowe, poprawiające bezpieczeństwo danych w&nbsp;naszych telefonach.</p>

  <p class="calibre8">A&nbsp;jednak, jak twierdzi Shalev Hulio, w&nbsp;2009 roku CommuniTake przegapiło wspaniałą okazję. „Pewna europejska służba wywiadowcza dowiedziała się, co robimy, i&nbsp;skontaktowała się z&nbsp;nami”, wspomina Hulio. „«Przekonaliśmy się, że wasza technologia działa», powiedzieli. «Dlaczego nie użyjecie jej do zbierania informacji wywiadowczych?»”. Shalev na początku nie rozumiał, o&nbsp;co im chodzi. Sądził, że tajne służby otrzymują potrzebne im informacje od operatorów komórkowych. Ale przedstawiciel agencji wywiadowczej wyjaśnił, że tak nie jest i&nbsp;że służby tracą wgląd w&nbsp;komunikację telefoniczną potencjalnych terrorystów i&nbsp;przestępców z&nbsp;powodu postępów w&nbsp;szyfrowaniu. Nowy iPhone firmy Apple był prawdziwym utrapieniem dla organów ścigania. Europejscy urzędnicy powiedzieli Shalevowi i&nbsp;Omriemu, że „sytuacja jest bardzo poważna”. Oto dokładne słowa, których według Shaleva użyli: „Poruszamy się po omacku, stajemy się ślepi. Pomóżcie nam”.</p>

  <p class="calibre8">Shaleva i&nbsp;Omriego nie trzeba było prosić dwa razy, przynajmniej nie według relacji Shaleva. Udali się prosto do zarządu firmy CommuniTake z&nbsp;propozycją dostarczenia organom ścigania narzędzia do cyberinwigilacji. Członkowie zarządu powiedzieli „nie”. CommuniTake nie było zainteresowane gromadzeniem danych na zlecenie agencji wywiadowczych; wymagałoby to zatrudnienia dodatkowego zespołu pracowników z&nbsp;nowymi umiejętnościami. Shalev i&nbsp;Omri nie dali jednak za wygraną, ponieważ wciąż otrzymywali telefony od podekscytowanych przedstawicieli europejskich agencji wywiadowczych i&nbsp;organów ścigania. „Kilkakrotnie zwracano się do nas z&nbsp;pytaniem: «Czy możecie to zrobić bez zgody [użytkownika]?»”, wspominał później Omri. „Skłamaliśmy i&nbsp;powiedzieliśmy «Jasne». Nie zdawaliśmy sobie wtedy sprawy, że w&nbsp;tej branży uważane to jest za coś w&nbsp;rodzaju Świętego Graala”.</p>

  <p class="calibre8">Dwaj kumple&nbsp;&ndash; będący, jak pamiętamy, „pionierskimi użytkownikami nowych technologii”&nbsp;&ndash; uznali, że nie mogą zaprzepaścić takiej szansy, dlatego rozstali się z&nbsp;CommuniTake. Kierownictwo firmy pożegnało ich bez żalu i&nbsp;nie poczuło go nawet na wieść o&nbsp;tym, że Shalev i&nbsp;Omri zdołali pozyskać 1,6&nbsp;miliona dolarów od jednego z&nbsp;najbardziej dochodowych izraelskich funduszy inwestycyjnych venture capital. Zaangażowanie w&nbsp;rozwój narzędzi do cyberinwigilacji „położyłoby się cieniem na reputacji naszej firmy”, stwierdził prezes CommuniTake.</p>

  <p class="calibre8">Shalev i&nbsp;Omri założyli własny start-up w&nbsp;opuszczonym budynku gospodarczym, pół godziny jazdy od Tel Awiwu. „Apple zaczynał w&nbsp;garażu, my zaczęliśmy w&nbsp;kurniku”, żartował czasem Shalev. Do swojego świeżo wyremontowanego kurnika ściągnęli szybko Niva Karmiego, będącego od niedawna na emeryturze oficera izraelskiego wywiadu wojskowego. Nowo powstałą firmę nazwali NSO (całkiem podobnie do zatrudniającej najlepszych kryptografów amerykańskiej agencji NSA, prawda?), od pierwszych liter imion Niv, Shalev i&nbsp;Omri. Zarejestrowali ją w&nbsp;Izraelu w&nbsp;styczniu 2010 roku jako NSO Group Technologies LTD. Niv, oprócz smykałki do programowania, miał także wiedzę na temat działalności izraelskiego kontrwywiadu oraz biurokratycznych procedur. Wiedział, że na eksport zaprojektowanego przez NSO ofensywnego systemu cybernetycznego nadzoru musiałoby wyrazić zgodę Ministerstwo Obrony Izraela.</p>

  <p class="calibre8">Kiedy Niv Karmi dołączył do Shaleva i&nbsp;Omriego, kluczową sprawą stało się znalezienie wspomnianego cyfrowego Świętego Graala, czyli opracowanie sposobu na przejmowanie kontroli nad telefonem komórkowym bez zgody i&nbsp;wiedzy jego użytkownika. Niv, ze swoim doświadczeniem kontrwywiadowczym, nie miał żadnych skrupułów przed otwieraniem „tylnych drzwi” do prywatnego telefonu komórkowego, jeśli miałoby to umożliwić funkcjonariuszom organów ścigania śledzenie terrorystów i&nbsp;przestępców. „Zrozum, jestem Izraelczykiem”, tłumaczył w&nbsp;wywiadzie udzielonym „Die Zeit” pod koniec 2021 roku. „Niebezpieczeństwo, które towarzyszyło mi najpierw w&nbsp;dzieciństwie, a&nbsp;potem na służbie, polegało na zagrożeniu życia. Dla nas, w&nbsp;Izraelu, wszystko podporządkowane jest ochronie ludzkiego życia”. Niv Karmi wytrzymał w&nbsp;NSO tylko kilka miesięcy, a&nbsp;jego wspomnienia z&nbsp;tego okresu nie zawsze pokrywają się ze wspomnieniami Shaleva&nbsp;&ndash; rozbieżności dotyczą zwłaszcza próśb o&nbsp;pomoc, z&nbsp;jakimi rzekomo zwracało się do NSO wielu przedstawicieli europejskich służb wywiadowczych. „To niezupełnie tak wyglądało”, oświadczył lakonicznie Niv dziennikarzowi „Die Zeit”.</p>

  <p class="calibre8">„Na początku miałem wizję zrobienia czegoś dobrego z&nbsp;NSO”, wyjaśnił Niv. „Byłem świeżo po zakończeniu służby wojskowej. W&nbsp;wojsku wszystko opierało się na wizji, na jasnej koncepcji tego, co chcesz osiągnąć. A&nbsp;potem trafiłem na tych dwóch gości, którzy mieli bardzo biznesowe podejście… Dla mnie to było zderzenie dwóch różnych światopoglądów. Oni byli nastawieni bardziej na biznes, mieli inne spojrzenie na to, jak powinno się budować i&nbsp;prowadzić firmę”.</p>

  <p class="calibre8">Niewiele brakowało, by NSO, pomniejszone już o&nbsp;N, dołączyło do licznego grona start-upów, które umarły nagłą śmiercią. Według Shaleva wszystko zmieniło się za sprawą jego wizyty w&nbsp;kawiarni, gdzie przypadkiem podsłuchał kilku młodych inżynierów rozmawiających o&nbsp;swoim koledze, który opracował technologię hakowania telefonów komórkowych. Shalev wtrącił się do rozmowy: „Pozwólcie, że postawię wam kawę, bo muszę z&nbsp;wami pogadać”. Inżynierowie zgodzili się przedstawić go swojemu przyjacielowi, którego nazwiska Shalev nie chce ujawnić. Opisał go jako „chuderlawego okularnika w&nbsp;koszuli w&nbsp;kratę, z&nbsp;mnóstwem długopisów”. I&nbsp;to właśnie ten chudy haker w&nbsp;kraciastej koszuli w&nbsp;cudowny sposób, jak ująłby to Shalev, ocalił NSO. Zajęło to cały rok, ale wiosną 2011 roku Shalev i&nbsp;Omri mieli wreszcie produkt gotowy do wprowadzenia na rynek. Nazwali go Pegasus (czyli Pegaz), ponieważ, jak wyjaśnił Shalev, „to, co stworzyliśmy, było w&nbsp;gruncie rzeczy koniem trojańskim, który mógł poszybować przez eter prosto do wskazanych przez nas urządzeń”.</p>

  <p class="calibre8">W&nbsp;tym samym czasie Claudio Guarnieri wkroczył na ścieżkę kariery w&nbsp;dziedzinie cyberbezpieczeństwa. Znudzony monotonią życia korporacyjnego informatyka, w&nbsp;wieku 23 lat podjął pracę jako specjalista do spraw bezpieczeństwa internetowego i&nbsp;zajął się identyfikowaniem nowych narzędzi służących do cyfrowej inwigilacji oraz demaskowaniem ich dostawców. Specjaliści w&nbsp;zakresie zwalczania cyberprzestępczości skupiali się wówczas na polowaniu na programy infekujące komputery stacjonarne i&nbsp;laptopy, a&nbsp;tymczasem Pegasus przeleciał niepostrzeżenie tuż nad ich głowami. „Według mnie NSO było pierwszą firmą, która wyspecjalizowała się w&nbsp;tworzeniu oprogramowania przeznaczonego wyłącznie na urządzenia mobilne”, stwierdził dziesięć lat później Claudio. „W&nbsp;tamtym czasie taka decyzja mogła się wydawać nieco przedwczesna. Ale myślę, że po prostu przewidzieli, że rynek zmierza właśnie w&nbsp;tę stronę”.</p>

  <p class="calibre8">„Poza tym pod względem bezpieczeństwa [platformy mobilne] wciąż pozostawały w&nbsp;tyle [za platformami stacjonarnymi]&nbsp;&ndash; dotyczyło to zarówno identyfikacji nowych rodzajów zagrożeń, jak i&nbsp;skuteczności wykrywania konkretnych przypadków naruszenia bezpieczeństwa urządzeń. W&nbsp;rezultacie NSO mogło działać nie niepokojone przez dłuższy czas”.</p>

  <p class="calibre8">NSO nie tylko postawiło na właściwą technologię we właściwym czasie. Dla swojego produktu znalazło również idealny rynek. A&nbsp;może powinniśmy raczej powiedzieć: <em class="calibre5">plaza del mercado</em>.</p>

  <p class="m0-2sp">Jeśli początkująca firma zajmująca się oprogramowaniem szpiegowskim chciała w&nbsp;2011 roku zarobić ładny grosz, to najlepszym możliwym miejscem do osiągnięcia tego celu był Meksyk. Prezydent Felipe Calderón pięć lat wcześniej wypowiedział wojnę meksykańskim kartelom narkotykowym. Jeszcze podczas swojej kampanii wyborczej wezwał do walki z&nbsp;narkotykowymi baronami i&nbsp;w&nbsp;pierwszym tygodniu urzędowania, w&nbsp;grudniu 2006 roku, przekuł słowa w&nbsp;czyny. Wysłał do walki z&nbsp;kartelami 6500 żołnierzy; wkrótce potem liczba żołnierzy i&nbsp;funkcjonariuszy policji federalnej zaangażowanych w&nbsp;operacje przeciwko gangom narkotykowym wzrosła do ponad 20 tysięcy. Calderón nie cofnął się, chociaż przetaczająca się przez kraj fala przemocy zbierała coraz krwawsze żniwo&nbsp;&ndash; tylko w&nbsp;roku 2008 liczba ofiar śmiertelnych wyniosła 7 tysięcy. Tego samego roku Stany Zjednoczone postanowiły wspomóc wysiłki Calderóna i&nbsp;wysyłały do Meksyku doradców wojskowych oraz przedstawicieli organów ścigania, których zadaniem była pomoc w&nbsp;koordynacji działań wymierzonych w&nbsp;zorganizowaną przestępczość narkotykową. Co więcej, w&nbsp;ramach zawartego między Stanami Zjednoczonymi i&nbsp;Meksykiem porozumienia zwanego „Planem Merida” Amerykanie zaczęli wspierać finansowo walkę z&nbsp;kartelami za swoją południową granicą.</p>

  <p class="calibre8">Kongres USA zgodził się na przekazanie Meksykowi w&nbsp;ciągu trzech lat kwoty półtora miliarda dolarów. Po wyposażeniu wojska i&nbsp;policji w&nbsp;nowoczesne uzbrojenie i&nbsp;inny sprzęt w&nbsp;meksykańskiej kasie wciąż pozostawało jeszcze mnóstwo pieniędzy, które można było przeznaczyć na najnowszą technologię cyfrową, w&nbsp;tym na oprogramowanie umożliwiające monitorowanie i&nbsp;śledzenie członków karteli oraz ich popleczników. Organy zajmujące się zamówieniami sprzętu dla wojska, służb ochrony porządku publicznego i&nbsp;agencji wywiadowczych dysponowały zatem pokaźnymi funduszami na zakup cyfrowych narzędzi szpiegowskich.</p>

  <p class="calibre8">NSO spóźniło się trochę na pierwszy etap konkursu. Umowy na dostarczenie Meksykanom technologii cyfrowego nadzoru zdążyło już wcześniej podpisać kilka innych firm z&nbsp;Izraela, a&nbsp;także Gamma Group z&nbsp;siedzibą w&nbsp;Wielkiej Brytanii, Niemczech lub na Brytyjskich Wyspach Dziewiczych (trudno powiedzieć, gdzie dokładnie mieściła się ta siedziba). Lukratywnym, a&nbsp;zarazem skomplikowanym rynkiem meksykańskim interesowała się także uchodząca za światowego lidera w&nbsp;branży oprogramowania szpiegowskiego firma Hacking Team z&nbsp;Mediolanu, rodzinnego miasta Claudia. Dla firm takich jak NSO, które dopiero zamierzały wkroczyć na meksykański rynek i&nbsp;nie miały wiedzy o&nbsp;jego realiach, już samo rozszyfrowanie akronimów nazw meksykańskich agencji rządowych było zadaniem przyprawiającym o&nbsp;zawrót głowy.</p>

  <p class="calibre8">Wśród agencji zainteresowanych zakupem narzędzi do cyberinwigilacji były dwie wpływowe i&nbsp;rosnące w&nbsp;siłę służby podległe Ministerstwu Spraw Wewnętrznych (SEGOB): Centrum Wywiadu i&nbsp;Bezpieczeństwa Narodowego (CISEN) oraz policja federalna (PF), a&nbsp;także wchodzące w&nbsp;skład ich struktur mniejsze, wyspecjalizowane formacje, takie jak Tajna Jednostka Dochodzeniowa (SIU), utworzona w&nbsp;ramach PF we współpracy z&nbsp;amerykańską Agencją do Walki z&nbsp;Narkotykami (DEA) i&nbsp;blisko z&nbsp;nią współdziałająca. Kolejną wartą wzmianki instytucją była prokuratura generalna (PGR). PGR dysponowała wprawdzie stosunkowo niewielkim budżetem na zakup cyfrowych technologii, ale jako organ zajmujący się ściganiem wszystkich przestępstw federalnych aktywnie poszukiwała, jak ujął to jeden z&nbsp;europejskich twórców technologii spyware, „okazji do prowadzenia legalnego hackingu”. I&nbsp;wreszcie dwóch poważnych graczy z&nbsp;wielkimi budżetami&nbsp;&ndash; wojskowe służby wywiadowcze, z&nbsp;których jedna podlegała Ministerstwu Obrony Narodowej (SEDENA), a&nbsp;druga Ministerstwu Marynarki Wojennej (SEMAR). Ten alfabetyczny miszmasz to tylko niektóre instytucje ochrony porządku publicznego, i&nbsp;to wyłącznie te, które działają na szczeblu federalnym. Część z&nbsp;nich ma swoje odpowiedniki także na szczeblu stanowym. W&nbsp;Meksyku własne organy egzekwujące przestrzeganie prawa posiada każdy z&nbsp;trzydziestu jeden stanów, a&nbsp;także dystrykt federalny ze stolicą kraju, Mexico City. Do grona zainteresowanych wykupieniem licencji na szpiegowskie oprogramowanie należało zatem dodać także organy ścigania w&nbsp;stanach Puebla, Tamaulipas, Jukatan, Durango, Jalisco, Baja California, Guerrero czy Meksyk.</p>

  <p class="calibre8">Zespół NSO miał szczęście znaleźć kompetentnego przewodnika po skomplikowanym labiryncie <em class="calibre5">la Plaza del Mercado Vigilancia Cibernética</em>. Był nim Jose Susumo Azano Matsura, znany też jako „Pan Lambo” (z&nbsp;powodu upodobania do drogich sportowych kabrioletów włoskiej marki) lub „El Chino” (czyli „Chińczyk”; Azano ma wprawdzie korzenie japońskie, ale ten, kto wymyślił mu przezwisko, najwyraźniej nie przywiązywał wagi do takich szczegółów).</p>

  <p class="calibre8">Azano jest obywatelem Meksyku, urodzonym i&nbsp;wychowanym w&nbsp;stanie Jalisco. Karierę zawodową rozpoczynał w&nbsp;firmie swojego ojca. Jose Susumo Azano Moritani (ojciec) był z&nbsp;zawodu inżynierem budownictwa, a&nbsp;z&nbsp;natury człowiekiem czynu. „Staraj się być tak wspaniały, by wszyscy chcieli ci dorównać&nbsp;&ndash; mawiał&nbsp;&ndash; i&nbsp;tak skromny, by wszyscy chcieli przebywać w&nbsp;twoim towarzystwie”. Stopniowo rozszerzał działalność swojej firmy; rozpoczął od produkcji glazury i&nbsp;armatury łazienkowej, następnie wziął się za wytwarzanie metalowych pokryć dachowych, a&nbsp;potem zajął się budowaniem obiektów przemysłowych. Kiedy Susumo Azano Moritani zmarł w&nbsp;lipcu 2021 roku, w&nbsp;nekrologu wspomniano, że założony przez niego holding pod nazwą Grupa Azano wybudował hale fabryczne i&nbsp;obiekty handlowe dla Nissana, Hondy, Forda, Walmartu, Kodaka i&nbsp;producenta sprzętu elektronicznego Solectron. Grupa Azano zdobyła również lukratywne kontrakty rządowe na produkcję tablic rejestracyjnych. Wszystko to sprawiło, że pod koniec XX wieku rodzina Azano stała się jedną z&nbsp;najbogatszych w&nbsp;Jalisco. Ale największe, według niektórych pogłosek wielomiliardowe, zyski zapewniło Grupie Azano wkroczenie w&nbsp;1998 roku na rynek narzędzi cyfrowego nadzoru.</p>

  <p class="calibre8">Wchodząca w&nbsp;skład Grupy Azano firma Security Tracking Devices SA de CV sama nie tworzyła systemów cyfrowej inwigilacji, ograniczając się do oferowania usług pośrednictwa producentom takich systemów. Ponieważ były to firmy zagraniczne, ich zdolność do poruszania się w&nbsp;gąszczu kulturowych zawiłości meksykańskiej <em class="calibre5">plaza del mercado</em> zależała od znalezienia meksykańskiego partnera, który występował w&nbsp;roli ich przedstawiciela handlowego. El Chino był w&nbsp;tej roli świetny.</p>

  <p class="calibre8">Security Tracking Devices (STDi) szybko stało się oczkiem w&nbsp;głowie Susumo Azano Matsury i&nbsp;w&nbsp;ciągu kilkunastu lat przeżywało szybki rozwój. Kiedy w&nbsp;2011 roku NSO zwróciło się do Azano o&nbsp;pomoc we wprowadzeniu Pegasusa na meksykański rynek, dochody STDi osiągały już niebotyczny poziom. Było to możliwe dzięki zasilaniu z&nbsp;kieszeni meksykańskich i&nbsp;amerykańskich podatników budżetu na prowadzenie w&nbsp;Meksyku „wojny z&nbsp;baronami narkotykowymi”. W&nbsp;ciągu zaledwie jednego roku STDi pośredniczyła w&nbsp;sprzedaży meksykańskiemu wojsku sprzętu i&nbsp;usług o&nbsp;wartości prawie 400 milionów dolarów, przy czym żadna z&nbsp;tych transakcji nie została ujawniona tym, którzy ponosili jej koszty, czyli podatnikom. Firma, podobnie jak technologia, którą handlowała, była niczym duch unoszący się bezszelestnie w&nbsp;tle; utrzymywała, jak to określił Azano, „stałą obecność za kulisami”.</p>

  <p class="calibre8">Pieniądze zarobione w&nbsp;Meksyku pozwoliły STDi dokonać ekspansji na nowe rynki: firma rozpoczęła handel nowoczesnymi systemami inwigilacyjnymi w&nbsp;krajach Ameryki Środkowej i&nbsp;Południowej, a&nbsp;także uruchomiła swoje przedstawicielstwa w&nbsp;przyjaznym podatkowo Singapurze oraz w&nbsp;Dubaju, gdzie otworzyła biuro w&nbsp;najwyższym budynku świata, drapaczu chmur Burdż Chalifa. Zjednoczone Emiraty Arabskie szybko stawały się, jak wyjaśnił członek wąskiego grona najbardziej zaufanych współpracowników Azano, nowym „centrum dla tego typu biznesu”. Azano i&nbsp;jego żona mogli sobie również pozwolić na zakup posiadłości nad brzegiem oceanu, nieopodal San Diego. Azano regularnie latał do Stanów Zjednoczonych swoim prywatnym odrzutowcem i&nbsp;spędzał kilka dni w&nbsp;tygodniu w&nbsp;swojej amerykańskiej rezydencji, obmyślając sposoby na dokonanie niezgodnych z&nbsp;prawem wpłat na kampanię wyborczą jednego z&nbsp;kandydatów do fotela miejscowego burmistrza. W&nbsp;zamian za finansowe wsparcie kampanii Azano oczekiwał od nowego burmistrza niewielkiej pomocy w&nbsp;realizacji swoich planów wybudowania na nadbrzeżnych terenach osiedla mieszkaniowego i&nbsp;obiektów handlowych. Dzięki zyskom z&nbsp;STDi zdołał również nakłonić firmę Sempra, jednego z&nbsp;głównych dostawców gazu ziemnego w&nbsp;Kalifornii, do odsprzedania mu ziemi pod tę inwestycję.</p>

  <p class="calibre8">Azano wydaje się dość nieoczywistym kandydatem na partnera w&nbsp;interesach. Z&nbsp;dostępnych dokumentów wynika, że organy ścigania w&nbsp;Stanach Zjednoczonych i&nbsp;Meksyku podejrzewały go między innymi o&nbsp;łapówkarstwo, pranie pieniędzy, oszustwa podatkowe i&nbsp;handel narkotykami. W&nbsp;późniejszym czasie spędził trzy lata w&nbsp;amerykańskim więzieniu za niezgodne z&nbsp;prawem finansowanie kampanii wyborczej kandydata na burmistrza San Diego. „Czy jest to osoba, której można by powierzyć tajemnice wojskowe? Jeśli o&nbsp;mnie chodzi, to nie powierzyłbym mu nawet kosza z&nbsp;brudnymi ubraniami”, powiedział były prokurator w&nbsp;San Diego, który prowadził sprawę nielegalnego finansowania kampanii wyborczej. „To szczwany biznesmen, potrafiący znajdować sposoby na obejście prawa”.</p>

  <p class="calibre8">Ale w&nbsp;2011 roku, kiedy Shalev i&nbsp;Omri lustrowali swojego potencjalnego przyszłego partnera, Azano miał jeszcze czystą kartotekę kryminalną po obu stronach granicy, a&nbsp;także pozytywną opinię Departamentu Bezpieczeństwa Wewnętrznego Stanów Zjednoczonych i&nbsp;amerykańskiego wywiadu. Z&nbsp;punktu widzenia Shaleva i&nbsp;Omriego na korzyść Azano przemawiał również fakt, że był on szczerym i&nbsp;gorącym zwolennikiem nieskrępowanego rozwoju branży cyberinwigilacji. Chętnie polemizował z&nbsp;argumentem podnoszonym zwłaszcza w&nbsp;Stanach Zjednoczonych, że ekspansja technologii cyfrowego nadzoru przyczynia się do erozji swobód obywatelskich. „Przeciętnemu użytkownikowi komórki służy ona dziś głównie jako bezprzewodowe urządzenie śledzące i&nbsp;zbierające dane, które pełni także dodatkową, mniej istotną funkcję telefonu”, napisał Azano na swoim prywatnym blogu. „Jest to idealne narzędzie dla społeczeństwa, które coraz bardziej polega na nadzorze, czy nam się to podoba, czy nie. Trzeba powiedzieć sobie jasno, że rząd Stanów Zjednoczonych nie rozdał swoim obywatelom smartfonów i&nbsp;nie zażądał, by rejestrowali za ich pomocą swój każdy krok. Amerykanie zrobili to z&nbsp;własnej inicjatywy. Stale szukający nowych okazji do pochwalenia się tym, gdzie byli, co i&nbsp;z&nbsp;kim robili, z&nbsp;entuzjazmem sięgnęli po urządzenia, które im to umożliwiały. Czy można winić rządy i&nbsp;reklamodawców za to, że chcą to wykorzystać? Może ludzie powinni pogodzić się z&nbsp;faktem, że ponoszą konsekwencje własnej naiwności; że takie są koszty romansu społeczeństwa z&nbsp;nową technologią?”</p>

  <p class="m0-2sp">Azano od razu dostrzegł potencjał nowego gracza w&nbsp;branży „usług inwigilacyjnych”, jakim było NSO. STDi podobno zapłaciło NSO 500 tysięcy dolarów za wyłączność na prawo do odsprzedaży Pegasusa. Shalev zaopatrzył Azano i&nbsp;jego ludzi w&nbsp;prospekt zawierający kluczowe informacje dotyczące Pegasusa, które mogły się przydać w&nbsp;rozmowach z&nbsp;potencjalnymi klientami z&nbsp;meksykańskich instytucji rządowych.</p>

  <p class="calibre8">Dokument ten daje wyobrażenie, co oferowała najwcześniejsza wersja technologii NSO, która od samego początku była ambitnym projektem. System Pegasus, według prospektu z&nbsp;2011 roku, zapewniał „aktywne podejście taktyczne” do przełamywania zapory szyfrującej wbudowanej w&nbsp;najpopularniejsze na rynku telefony komórkowe z&nbsp;systemami operacyjnymi BlackBerry i&nbsp;Android. Urządzenia te, ubolewali autorzy dokumentu, stały się „bezpieczną i&nbsp;wygodną metodą komunikacji dla osób zaangażowanych we wszelkiego rodzaju działalność przestępczą, co utrudnia monitorowanie ich poczynań”.</p>

  <p class="calibre8">Pegasus oferował rozwiązanie typu „od A&nbsp;do Z”. Pierwszym krokiem było zainfekowanie docelowego urządzenia: znalezienie luki w&nbsp;systemie operacyjnym telefonu, która umożliwiłaby operatorom Pegasusa dyskretne zainstalowanie programu. Drugim krokiem było skonfigurowanie programu tak, aby mógł skutecznie monitorować, zbierać i&nbsp;przygotowywać dane z&nbsp;telefonu do pobrania przez operatorów. Dane te obejmowały listy kontaktów, wpisy w&nbsp;kalendarzu, e-maile, pocztę głosową i&nbsp;wiadomości wymieniane za pośrednictwem komunikatorów, jak również wszystkie pliki systemowe oraz dane geolokalizacyjne. Najwcześniejsza wersja systemu Pegasus, zgodnie z&nbsp;informacjami zawartymi w&nbsp;prospekcie, miała także możliwość zdalnego włączenia mikrofonu w&nbsp;celu „przechwytywania głosu z&nbsp;otoczenia”, czyli podsłuchiwania i&nbsp;rejestrowania każdej rozmowy prowadzonej w&nbsp;zasięgu działania mikrofonu. Można było również zdalnie aktywować aparat fotograficzny telefonu i&nbsp;wykorzystać go do robienia zdjęć. Trzecim krokiem było wydobycie danych&nbsp;&ndash; Pegasus wysyłał wybrane dane z&nbsp;telefonu na jeden z&nbsp;serwerów użytkownika końcowego, gotowe do archiwizacji, eksploracji i&nbsp;analizy.</p>

  <p class="calibre8">Klientom, którzy zdecydowaliby się wykupić licencję na korzystanie z&nbsp;systemu Pegasus, NSO zapewniało konieczny sprzęt, oprogramowanie, usługi konserwacyjne i&nbsp;szkolenia dla wszystkich operatorów niezbędnych do obsługi platformy. Do wyboru była cała gama „wektorów infekcji” dopasowanych do urządzenia i&nbsp;systemu operacyjnego, z&nbsp;jakich korzystała osoba będąca celem inwigilacji; „konsole interfejsu użytkownika”, za pomocą których operatorzy z&nbsp;agencji rządowej mogli przeprowadzać wstępną infekcję i&nbsp;skonfigurować złośliwe oprogramowanie do wydobywania danych z&nbsp;zainfekowanego urządzenia; „anonimizatory”, służące do ukrywania adresu IP użytkownika końcowego i&nbsp;„kamuflowania” jego działań w&nbsp;internecie; zapory połączenia internetowego i&nbsp;wirtualne sieci prywatne (VPN) dla dodatkowego bezpieczeństwa i&nbsp;wygody; „serwery stelażowe” do przechowywania rosnącej masy danych pobieranych z&nbsp;zainfekowanych Pegasusem urządzeń. Jeśli chodzi o&nbsp;przestrzeń dyskową na serwerach, NSO uznało, że na początek wystarczą 2 terabajty na klienta; taka ilość przestrzeni dyskowej powinna zapewnić możliwość całorocznego monitorowania czterystu różnych telefonów komórkowych przy założeniu, że z&nbsp;każdego zainfekowanego urządzenia pobieranych będzie 50 megabajtów danych dziennie. Ale Azano i&nbsp;jego ludzie z&nbsp;STDi mieli zapewnić potencjalnych nabywców systemu, że „pojemność serwerów można bez problemu zwiększyć, stosownie do przyszłych potrzeb każdego klienta”.</p>

  <p class="calibre8">Technicy z&nbsp;NSO zapewniali klientom firmy pełen pakiet usług: przeprowadzenie początkowej konfiguracji systemu, konserwację sprzętu, aktualizowanie oprogramowania, monitorowanie na bieżąco działania systemu pod kątem wszelkich usterek i&nbsp;pomoc w&nbsp;rozwiązywaniu ewentualnych problemów. Zapewniali także szkolenie z&nbsp;obsługi konsoli interfejsu użytkownika. NSO radziło swoim klientom, by stanowiska agentów „ataku” i&nbsp;„konfiguracji” obsadzać pochodzącymi z&nbsp;danego kraju absolwentami kryminologii, antropologii lub psychologii, „potrafiącymi dokonać właściwego wglądu w&nbsp;psychikę inwigilowanej osoby” oraz „zdolnymi do pracy pod presją, w&nbsp;niestandardowych godzinach”. Końcowi użytkownicy Pegasusa mogli liczyć na to, że specjaliści z&nbsp;NSO poświęcą do sześciu tygodni na uruchomienie systemu i&nbsp;odpowiednie przeszkolenie jego miejscowych operatorów.</p>

  <p class="calibre8">Nawiązanie współpracy z&nbsp;NSO było na rękę Azano, bo otwierało kolejny dopływ wartkiej rzeki dochodów, wpadającej do kasy STDi. Z&nbsp;perspektywy Hulia i&nbsp;Laviego współpraca z&nbsp;Azano była równie korzystna. Nowy przedstawiciel handlowy zapewnił im praktyczną wiedzę o&nbsp;meksykańskich zwyczajach biznesowych. Pan Lambo był na przykład doskonale zorientowany w&nbsp;szczegółach korupcyjnej praktyki zwanej <em class="calibre5">mordida</em> (dosł. „kęs”)&nbsp;&ndash; wiedział, którzy urzędnicy muszą dostać swoją dolę od każdej dużej transakcji; jaka powinna być wysokość tej łapówki; jak bezpiecznie i&nbsp;dyskretnie dostarczyć pieniądze właściwym osobom. Azano miał również odpowiednie koneksje. Znał generałów, którzy podejmowali ostateczne decyzje w&nbsp;SEDENA, admirałów w&nbsp;SEMAR, dyrektorów i&nbsp;komisarzy w&nbsp;CISEN i&nbsp;PF, najważniejszych prokuratorów w&nbsp;PGR. Znajomości i&nbsp;kontakty Azano sięgały najwyraźniej aż na sam szczyt, do Kancelarii Prezydenta, do samego Felipe Calderóna.</p>

  <p class="calibre8">25 maja 2011 roku, zaledwie kilka tygodni po tym, jak Azano podpisał umowę na dystrybucją oprogramowania szpiegowskiego, Shalev Hulio otrzymał e-mail od jednego z&nbsp;operatorów NSO: „Pan Azano zawiadomił mnie, że prezentacja dla ministra obrony i&nbsp;prezydenta odbędzie się w&nbsp;następny piątek. Potem zadzwonili do mnie i&nbsp;poprosili, żebym postarał się być na miejscu już we wtorek, bo minister zażyczył sobie prezentacji dzień wcześniej (w&nbsp;czwartek) niż prezentacja dla prezydenta”.</p>

  <p class="calibre8">Ani Calderón, ani jego minister obrony, ani sam Azano nigdy nie potwierdzili, że zaplanowana prezentacja rzeczywiście się odbyła, ale sześć tygodni później, w&nbsp;lipcu, STDi zawarło umowę z&nbsp;SEDENA&nbsp;&ndash; była to pierwsza duża transakcja w&nbsp;historii NSO. Kontrakt wart był podobno nieco ponad 15 milionów dolarów; od tamtej pory NSO zaczęło przynosić zyski. Kiedy Shalev w&nbsp;końcu opowiedział o&nbsp;tej pierwszej transakcji&nbsp;&ndash; zrobił to niedługo przed tym, jak Forbidden Stories i&nbsp;Security Lab uzyskały dostęp do listy z&nbsp;numerami telefonów&nbsp;&ndash; nie rozwodził się nad rolą Azano (który w&nbsp;tym czasie przebywał w&nbsp;amerykańskim więzieniu) ani STDi. Mówił za to o&nbsp;generale, którego spotkał w&nbsp;Mexico City, i&nbsp;o&nbsp;jego zapewnieniach dotyczących sposobu, w&nbsp;jaki ich nowe, potężne narzędzie cybernetycznej inwigilacji zostanie wykorzystane ku powszechnemu pożytkowi. „Władze Meksyku postanowiły powołać nową wojskową agencję, która miała zająć się rozwiązaniem narkotykowego problemu”, snuł kolejną ze swoich niemożliwych do zweryfikowania opowieści Shalev. „Personel tej agencji miał składać się z&nbsp;osób o&nbsp;nieposzlakowanej opinii, bez żadnych związków z&nbsp;korupcją, które przeszłyby test na wykrywaczu kłamstw. Potem spotkaliśmy się z&nbsp;generałem, szefem tej agencji. Powiedział nam: «Pasujemy do siebie jak ulał. Cały aparat do walki z&nbsp;narkotykami oprzemy na waszej nowej technologii. W&nbsp;ten sposób nasz ośrodek działań taktycznych, największy w&nbsp;regionie i&nbsp;jeden z&nbsp;największych na świecie, będzie mógł skutecznie zwalczać przestępczość narkotykową». Zgodziliśmy się sprzedać im nasz produkt”.</p>

  <p class="calibre8">Shalev zawsze podkreśla, że NSO od samego początku przyjęło i&nbsp;poważnie traktowało kilka podstawowych zasad: sprzedawać licencje na wykorzystanie narzędzi do cyberinwigilacji wyłącznie agencjom rządowym i&nbsp;samemu nigdy nie angażować się w&nbsp;ich działania; weryfikować te agencje, aby upewnić się, że działają z&nbsp;poszanowaniem praw człowieka oraz wolności obywatelskich i&nbsp;że ich działalność nie stoi w&nbsp;sprzeczności z&nbsp;prawem i&nbsp;przepisami obowiązującymi w&nbsp;Izraelu. Shalev Hulio do dziś upiera się, że jego firma zawsze przestrzegała tych zasad i&nbsp;że on sam nie ma sobie nic do zarzucenia. Ale tak się złożyło, że ostatnio pewna zatrudniona w&nbsp;NSO osoba podzieliła się z&nbsp;nami ciekawą refleksją na temat ciężkiego losu niedofinansowanego przedsiębiorstwa szpiegowskiego, jakim kiedyś było NSO. „Rozwinęliśmy się z&nbsp;czasem. Dziś jesteśmy dużą firmą. Zarabiamy wystarczająco dużo pieniędzy, więc możemy sobie pozwolić na odmowę zawarcia transakcji. Ale jeśli kierujesz małą firmą i&nbsp;masz problem ze znalezieniem pieniędzy na pensje dla swoich pracowników, i&nbsp;nagle stajesz przed szansą zarobienia dziesięciu milionów dolarów od meksykańskiego rządu, to tak naprawdę nie myślisz wtedy o&nbsp;prawach człowieka. Taka jest rzeczywistość”.</p>
</div>


<div class="calibre3" id="calibre_link-11">
  <h1 class="chapnum" title="Rozdział 5. Życie i śmierć na wolnym rynku">Rozdział 5</h1>

  <p class="chaptit">Życie i&nbsp;śmierć na wolnym rynku</p>

  <p class="chapwho">&nbsp;</p>

  <p class="m">Shaleva i&nbsp;Omriego zwabiło do Meksyku coś więcej niż tylko okazja do zarobienia mnóstwa pieniędzy&nbsp;&ndash; chodziło również o&nbsp;to, że ich firma, NSO, miała tam szansę pokazać, na co ją stać. O&nbsp;meksykańskich klientów rywalizowało także wiele innych firm z&nbsp;tej samej branży, chociażby włoska Hacking Team z&nbsp;siedzibą w&nbsp;Mediolanie (i&nbsp;z&nbsp;biurami w&nbsp;Singapurze oraz w&nbsp;Waszyngtonie). Na przykładzie tej rywalizacji można było obserwować, jak działa kapitalizm w&nbsp;praktyce: konkurencja napędza innowacyjność, innowacje prowadzą do zwiększenia poziomu sprzedaży i&nbsp;zadowolenia klientów oraz do wzrostu zysków, który umożliwia inwestycje, a&nbsp;to z&nbsp;kolei otwiera drogę do kolejnych innowacji, jeszcze większych zysków i&nbsp;dalszych inwestycji. W&nbsp;ten sposób powstaje koło sukcesu, będące kołem zamachowym gospodarki wolnorynkowej; ten pozytywny cykl rozwoju sprzyja kreatywności i&nbsp;wzrostowi, sprawiając, że wszystkim żyje się lepiej. Inna sprawa, co kto rozumie przez „lepiej”.</p>

  <p class="calibre8">Dobrym miejscem na rozpoczęcie opowieści o&nbsp;kole sukcesu branży cyberinwigilacji jest budynek dawnej szkoły na obrzeżach miasta Puebla, prawie trzymilionowej metropolii położonej w&nbsp;cieniu groźnego wulkanu Popocatépetl („Dymiąca Góra”), dwie godziny jazdy samochodem od Mexico City. Młody pracownik wsparcia technicznego&nbsp;&ndash; nazwijmy go Antonio&nbsp;&ndash; przyjechał tam w&nbsp;ciepły wiosenny dzień, żeby skonfigurować System Zdalnego Sterowania (RCS) dla nowego klienta firmy Hacking Team, którym była jedna z&nbsp;agencji podległych władzom stanu Puebla.</p>

  <p class="calibre8">Antonio pracował w&nbsp;Hacking Team dopiero od trzech tygodni, ale zdążył już zdobyć uznanie przełożonych. Mówił biegle po hiszpańsku, mieszkał w&nbsp;Meksyku z&nbsp;przerwami od prawie dziesięciu lat i&nbsp;miał znajomości na wysokim szczeblu. Inicjatywa Antonia, który zaoferował się przedstawić odpowiednie osoby z&nbsp;Hacking Team zaprzyjaźnionym z&nbsp;jego rodziną członkom miejscowego establishmentu urzędniczego, w&nbsp;tym szefowi służb bezpieczeństwa w&nbsp;jednym ze stanów, a&nbsp;także pewnemu europejskiemu konsulowi w&nbsp;Meksyku, została doceniona przez samego dyrektora generalnego firmy. „Witaj w&nbsp;zespole!”, napisał do Antonia z&nbsp;Mediolanu David Vincenzetti.</p>

  <p class="calibre8">Ten gest miał szczególne znaczenie, ponieważ Vincenzetti był kimś w&nbsp;rodzaju żywej legendy społeczności cybernetycznej, hakerem nad hakerami, samozwańczym cypherpunkiem, który walnie przyczynił się do wykorzystania i&nbsp;rozwoju kryptografii w&nbsp;służbie prywatności w&nbsp;internecie. Przed ukończeniem trzydziestego piątego roku życia Vincenzetti był wspólnikiem w&nbsp;trzech odnoszących sukcesy firmach zajmujących się bezpieczeństwem cybernetycznym, a&nbsp;następnie zajął się rozwijaniem technologii cyberinwigilacji. Kiedy w&nbsp;2003 roku założył Hacking Team, firma miała początkowo tylko jednego klienta&nbsp;&ndash; mediolańską policję. Ale, jak się okazało, Vincenzetti miał doskonałe wyczucie czasu. W&nbsp;marcu 2004 roku, niespełna rok po powstaniu Hacking Team, terroryści zdetonowali dziesięć oddzielnych bomb w&nbsp;czterech pociągach podmiejskich w&nbsp;Madrycie, zabijając dwieście i&nbsp;raniąc prawie dwa tysiące osób. Vincenzetti poleciał do Madrytu i&nbsp;przekonał zawstydzonych hiszpańskich stróżów prawa, że dysponuje narzędziem, które pozwoli zapobiegać takim aktom terroru. Sposób na monitorowanie złoczyńców w&nbsp;internecie, gdzie planują zbrodnicze działania. „Prywatność jest bardzo ważna&nbsp;&ndash; stwierdził Vincenzetti&nbsp;&ndash; ale bezpieczeństwo narodowe jest o&nbsp;wiele ważniejsze”. Ci, którzy stali na straży tego bezpieczeństwa, ochoczo się z&nbsp;nim zgodzili.</p>

  <p class="calibre8">W&nbsp;ciągu dziesięciu lat firma Hacking Team pod kierownictwem Vincenzettiego stała się głównym prywatnym dostawcą usług cybernetycznego nadzoru na świecie. David Vincenzetti przywodzi na myśl drapieżnika, czujnego i&nbsp;smukłego, o&nbsp;żylastej sylwetce, którą zdradzają jego markowe garnitury o&nbsp;dopasowanym kroju. Ma w&nbsp;sobie coś z&nbsp;łowcy, który potrafi cierpliwie podążać za swoją przyszłą ofiarą przez wiele dni, zanim w&nbsp;końcu uderzy. Twierdzi, że prawie codziennie wstaje o&nbsp;trzeciej nad ranem, żeby poćwiczyć przed rozpoczęciem pracy. Roztacza wokół siebie aurę człowieka sukcesu, ale także geniusza i&nbsp;wizjonera. Pewien kontrahent z&nbsp;Meksyku spędził kilka dni w&nbsp;siedzibie Hacking Team w&nbsp;Mediolanie; znacznie większe wrażenie od siedziby firmy zrobiła na nim osoba jej założyciela i&nbsp;dyrektora generalnego. Był zdania, że Hacking Team przypominał bardziej religijny kult niż tradycyjną firmę, a&nbsp;Vincenzetti miał w&nbsp;niej status, któremu bliżej było do boga niż prezesa. Takie organizacje „nie mają pracowników”, stwierdził gość z&nbsp;Meksyku. „Mają wyznawców”.</p>

  <p class="calibre8">Vincenzetti przyciągnął mnóstwo oddanych akolitów, wystarczająco wielu inwestorów venture capital, a&nbsp;także klientów z&nbsp;całego świata. Według danych Hacking Team firma prowadziła interesy w&nbsp;czterdziestu krajach, między innymi na terenie Europy, Afryki i&nbsp;na Bliskim Wschodzie. Swoje flagowe narzędzie inwigilacyjne RCS dostarczała tak wymagającym klientom, jak amerykańskie agencje federalne&nbsp;&ndash; FBI, służbom wywiadu wojskowego podległym Departamentowi Obrony czy DEA (wartość kontraktu z&nbsp;DEA wynosiła 2,4 miliona dolarów). Jednak nawet w&nbsp;2013 roku większość przychodów firmy nadal pochodziła z&nbsp;Meksyku.</p>

  <p class="calibre8">Dział sprzedaży Hacking Team był tak skuteczny, że firmowe wsparcie techniczne miało trudności z&nbsp;nadążeniem za wzrostem liczby klientów. Dla Antonia oznaczało to, że firma od samego początku stawiała przed nim duże wymagania, nawet zanim jeszcze wybrał się do tamtego dziwnego, opuszczonego budynku na obrzeżach Puebli. Mimo krótkiego stażu pracy już w&nbsp;pierwszych tygodniach po zatrudnieniu zdarzało mu się wykonywać zadania bez wsparcia ze strony bardziej doświadczonych kolegów; jak na przykład wtedy, gdy poradził sobie ze zgłoszeniem od klienta z&nbsp;Querétaro, którego agenci mieli problemy z&nbsp;obsługą systemu i&nbsp;trzeba było pilnie go uaktualnić. Niezadowolony klient oczekiwał zarówno pomocy w&nbsp;rozwiązaniu konkretnych problemów technicznych, jak i&nbsp;doradztwa w&nbsp;kwestiach bardziej ogólnych, ale Antonio zapewnił swoich przełożonych, że da sobie radę z&nbsp;tą delikatną sytuacją: „Każde zadanie, z&nbsp;którym wiąże się większa odpowiedzialność, traktuję jako ciekawe wyzwanie”.</p>

  <p class="calibre8">To pozytywne nastawienie zdało egzamin. Pod koniec spotkania klient z&nbsp;Querétaro zadeklarował zamiar kupna rozszerzonej licencji systemu, która pozwoliłaby namierzać więcej celów&nbsp;&ndash; przestępców, baronów narkotykowych i&nbsp;kidnaperów. W&nbsp;kierownictwie Hacking Team zdawano sobie sprawę, że gubernator Querétaro był przyjacielem i&nbsp;politycznym sojusznikiem nowego prezydenta Meksyku, Enriquego Peñi Nieta. „Jest bardzo prawdopodobne, że będzie wyrażał się pochlebnie o&nbsp;Hacking Team”, stwierdził jeden z&nbsp;dyrektorów. „Naszym celem jest uzyskanie poparcia prezydenta dla rozbudowy systemu”.</p>

  <p class="calibre8">Przyszłość Antonia w&nbsp;Hacking Team rysowała się zatem w&nbsp;jasnych barwach… aż do ostatniego poniedziałku maja, gdy trzy tygodnie po rozpoczęciu pracy został wezwany do pozbawionego okien budynku dawnej szkoły przez jednego z&nbsp;najważniejszych partnerów handlowych Hacking Team, zajmującego się dystrybucją platformy RCS w&nbsp;Meksyku. Pośrednik ten już wcześniej wydał się Antoniowi niezbyt godny zaufania. Dokumentacja w&nbsp;miejscu poprzedniej służbowej wizyty Antonia nie została podpisana przez przedstawiciela prokuratury stanu Campeche, czyli klienta, który oficjalnie nabył licencję na używanie systemu. Zamiast tego na dokumentach widniał podpis urzędnika zatrudnionego w&nbsp;tamtejszym Departamencie Rozwoju Miejskiego, który&nbsp;&ndash; Antonio nie miał co tego wątpliwości&nbsp;&ndash; nie był uprawniony do przechwytywania danych. Tutaj, w&nbsp;Puebli, papiery zostały podpisane przez totumfackiego gubernatora, a&nbsp;urzędnik, który nadzorował przeprowadzaną w&nbsp;opuszczonym budynku prezentację działania systemu RCS, był dobrze znany Antoniowi. Był dobrze znany każdemu, kto czytywał meksykańskie gazety.</p>

  <p class="calibre8">Tamtego ranka Antonio odszukał najstarszego rangą z&nbsp;obecnych na miejscu pracowników Hacking Team i&nbsp;powiedział mu, że koniecznie muszą porozmawiać o&nbsp;tym, co się tam dzieje. W&nbsp;odpowiedzi usłyszał tylko, że ma rozpocząć szkolenie. Podczas przerwy na lunch Antonio ponownie skorzystał z&nbsp;okazji, żeby pomówić w&nbsp;cztery oczy ze swoim starszym kolegą.</p>

  <p class="calibre8">„Nie mogę tego zrobić”, powiedział Antonio. „Nie masz pojęcia, kim jest ten facet”.</p>

  <p class="calibre8">„To prawda, nie mam pojęcia, kim on jest”, odparł jego rozmówca. Ale, jak dodał, umowa została zawarta, a&nbsp;papiery podpisane.</p>

  <p class="calibre8">„Cóż, nie mogę tego zrobić. Nie mogę przebywać z&nbsp;nim pod jednym dachem”.</p>

  <p class="calibre8">„Posłuchaj, jesteś tu w&nbsp;pracy”.</p>

  <p class="calibre8">„Nie mogę tego zrobić”, upierał się Antonio. „Nie mogę przebywać w&nbsp;towarzystwie tego człowieka”.</p>

  <p class="calibre8">Człowiek, o&nbsp;którym była mowa, nazywał się Joaquin Arenal Romero. Istniały wiarygodne przesłanki świadczące o&nbsp;tym, że Romero i&nbsp;jego bliscy współpracownicy byli na usługach kartelu Los Zetas i&nbsp;wykonywali dla niego rozmaitą brudną robotę, na przykład prowadzenie nielegalnej cyberinwigilacji opozycyjnego gubernatora. Los Zetas, jak wyjaśnił Antonio swoim przełożonym w&nbsp;Hacking Team pod koniec tamtego dnia, to „najgorszy ze wszystkich karteli. To nie są zwykli handlarze narkotyków, ale byli policjanci i&nbsp;byli wojskowi, którzy parają się handlem dziećmi i&nbsp;innymi plugawymi interesami (…) Sądzę, że rozumiecie teraz moje etyczne obiekcje”.</p>

  <p class="calibre8">Nazajutrz, zamiast udać się do budynku dawnej szkoły i&nbsp;dokończyć instalację systemu oraz sesję szkoleniową, Antonio wymówił się chorobą i&nbsp;został w&nbsp;swoim hotelowym pokoju w&nbsp;Puebli. Kierownictwo Hacking Team zadziałało bez wahania i&nbsp;zrobiło to, co jego zdaniem leżało w&nbsp;najlepszym interesie firmy. Anulowano zaplanowane na następny poniedziałek, 3 czerwca, spotkanie Antonia z&nbsp;klientem firmy w&nbsp;Ekwadorze. Jeszcze tego samego dnia szefowie Hacking Team wysłali do pracowników okólnik informujący o&nbsp;odejściu Antonia z&nbsp;firmy. Życzyli mu „wszystkiego najlepszego w&nbsp;dalszej karierze zawodowej”, a&nbsp;jednocześnie podsunęli do podpisania umowę, która zobowiązywała go do nieujawniania informacji na temat działalności firmy. Tak, możesz odejść, dzieciaku, ale trzymaj gębę na kłódkę.</p>

  <p class="m0-2sp">David Vincenzetti i&nbsp;reszta kierownictwa Hacking Team przestrzegali prostej i&nbsp;nieskomplikowanej zasady, której hołduje dziś większość środowiska biznesowego: jedynym celem firmy jest maksymalizacja zysków akcjonariuszy. Kropka. Takie podejście nie pozostawia miejsca na wątpliwości natury etycznej. Kiedy pewien twórca exploitów pracujący dla Hacking Team zasugerował, że być może firma powinna z&nbsp;większą starannością podchodzić do weryfikacji potencjalnych użytkowników końcowych swojego oprogramowania, Vincenzetti ofuknął go. „Co cię to obchodzi?”, zapytał. „Dlaczego przejmujesz się rzeczami, które nie powinny cię interesować?”</p>

  <p class="calibre8">Vincenzetti potrzebował dobrych żołnierzy, którzy nie zadzierali głowy, maszerowali naprzód i&nbsp;nie zadawali pytań. „Biznes to nie sport”, lubił mawiać, cytując swojego ulubionego pioniera branży komputerowej. „To wojna”.</p>

  <p class="calibre8">Około 2013 roku firma Hacking Team w&nbsp;zasadzie mogła poszczycić się dominującą pozycją na rynku usług cyfrowego nadzoru, osiągniętą głównie dzięki opracowaniu najbardziej skutecznych i&nbsp;wszechstronnych narzędzi do cyfrowej inwigilacji. Vincenzetti uważał, że pokonał już swojego najsilniejszego konkurenta, czyli firmę Gamma Group, twórców programu spyware pod nazwą FinFisher. „FinFisher jest tak zapóźniony technologicznie&nbsp;&ndash; napisał w&nbsp;notatce do swoich współpracowników Vincenzetti&nbsp;&ndash; że należy do odległej przeszłości”.</p>

  <p class="calibre8">Ale Vincenzetti był z&nbsp;natury ostrożny i&nbsp;zaszczepił tę postawę w&nbsp;swoim zespole. W&nbsp;Hacking Team dostrzeżono pojawienie się na rynku NSO i&nbsp;zdawano sobie sprawę, że izraelski start-up może dostarczyć to, na co czekali meksykańscy klienci&nbsp;&ndash; exploity zdolne do infekowania różnych telefonów komórkowych. Zdaniem kierownictwa Hacking Team NSO miało jednak do zaoferowania niewiele więcej. System Pegasus, w&nbsp;przeciwieństwie do cyberbroni tworzonych przez Hacking Team, nie miał wbudowanych żadnych exploitów, które pozwalałyby na inwigilowanie komputerów stacjonarnych i&nbsp;laptopów; jedynym wektorem ataku były wiadomości SMS, które wymagały kliknięcia przez użytkownika urządzenia, a&nbsp;oprogramowanie systemu nie było jeszcze na tyle stabilne, aby zapewnić dwudziestoczterogodzinny monitoring i&nbsp;skuteczną eksfiltrację danych z&nbsp;zainfekowanych urządzeń.</p>

  <p class="calibre8">Wśród pośredników zajmujących się sprzedażą systemów cyfrowego nadzoru i&nbsp;inwigilacji na terenie Meksyku chodziły słuchy, że pierwszy duży klient NSO w&nbsp;tym kraju, czyli Ministerstwo Obrony (SEDENA), był rozczarowany Pegasusem. SEDENA zapłaciła NSO ponad 15 milionów dolarów, a&nbsp;tymczasem Pegasus wyglądał na kosztowną klapę. Infrastrukturę sprzętową niezbędną do działania systemu ulokowano w&nbsp;wybudowanej specjalnie po to supernowoczesnej stacji monitorującej (budowa kosztowała podobno meksykańską armię 80 milionów dolarów, zainkasowanych przez Azano), w&nbsp;której jednak niewiele się działo. „Byłem tam&nbsp;&ndash; informował w&nbsp;wiadomości przesłanej do Mediolanu jeden z&nbsp;członków zarządu Hacking Team&nbsp;&ndash; i&nbsp;widziałem te dwa nowe wielkie betonowe bunkry. Wyglądają nowocześnie, ale całe to miejsce sprawia wrażenie opuszczonego, pustego i&nbsp;martwego. Nie żartuję. Wszystko zbudowano z&nbsp;białego betonu, tak jasnego, że aż oślepia, kiedy idzie się przez ogromny taras w&nbsp;stronę wejścia. Inaczej niż w&nbsp;każdym meksykańskim budynku rządowym, jaki miałem okazję odwiedzić, nie ma tam żadnych dekoracji, żadnych roślin, nawet kępki trawy, zupełnie nic. Wygląda to na kompletną stratę pieniędzy”.</p>

  <p class="calibre8">Vincenzetti i&nbsp;jego akolici nieźle się uśmiali, czytając tę relację, a&nbsp;ponieważ potwierdzała ona ich podejrzenia, że Pegasus jest koniem, który wcale nie lata, poczuli lekką ulgę. Ale nie do końca. Przede wszystkim dlatego, że NSO było firmą izraelską, a&nbsp;ostatnie doniesienia prasowe na temat Stuxneta, złośliwego programu, który cofnął irański program nuklearny w&nbsp;rozwoju o&nbsp;całe lata (a&nbsp;może nawet o&nbsp;dekady), sugerowały, że był on dziełem specjalistów z&nbsp;Izraela. Pogłoski te stanowiły doskonałą reklamę dla izraelskich technologii cybernetycznych, które, jak ubolewał czasem Vincenzetti, były „niezmiennie przeceniane”. Jeszcze bardziej niepokojące z&nbsp;punktu widzenia Vincenzettiego było to, że prawdziwa siła NSO tkwiła w&nbsp;sprzedaży własnych produktów po bardzo wygórowanych cenach. Wyglądało na to, że Shalev Hulio i&nbsp;Omri Lavie odkryli klucz do meksykańskiego rynku, który miał mniej wspólnego z&nbsp;możliwościami technologicznymi, a&nbsp;więcej z&nbsp;dostępem do odpowiednich ludzi. Chodziły słuchy, że Azano otworzył twórcom Pegasusa drzwi do gabinetu samego prezydenta Felipe Calderóna.</p>

  <p class="calibre8">W&nbsp;grudniu 2012 roku z&nbsp;Meksyku dotarły pomyślne dla Hacking Team wieści&nbsp;&ndash; prezydentem tego kraju został Enrique Peña Nieto. Już pierwsze miesiące jego urzędowania zwiastowały kłopoty dla NSO, ponieważ ekipa Peñi nie darzyła sympatią Azano. Plotkowano, że podczas pierwszego dwustronnego spotkania nowego prezydenta Meksyku z&nbsp;prezydentem Stanów Zjednoczonych, Barack Obama ostrzegł Peñę, że Azano stanowi poważne zagrożenie dla dobrych stosunków między ich krajami. Nękanie przez Azano firmy Sempra, której spółka zależna SoCalGas dostarczała gaz ziemny ponad dwudziestu milionom odbiorców w&nbsp;Kalifornii, było dla Amerykanów sprawą bezpieczeństwa narodowego. Naoczny świadek twierdzi, że kiedy Omri Lavie w&nbsp;towarzystwie Azano i&nbsp;techników z&nbsp;NSO przybył do Mexico City, aby zademonstrować możliwości Pegasusa nowemu kierownictwu prokuratury generalnej, najwyższy rangą urzędnik biorący udział w&nbsp;spotkaniu na widok Azano momentalnie odwrócił się na pięcie i&nbsp;opuścił pomieszczenie. „Powiedział, że nie życzy sobie więcej go [Azano] tam oglądać”, wspomina świadek. „Prezentacja została odwołana. Myślę, że po tym NSO zrozumiało, że [Azano] nigdy nie sprzeda niczego temu rządowi”.</p>

  <p class="calibre8">W&nbsp;Hacking Team panowała opinia, że NSO znalazło sobie nowych pośredników&nbsp;&ndash; biznesmena Uriego Ansbachera i&nbsp;jego partnera w&nbsp;interesach, Avishaia Neryię. Avishai, ceniony członek społeczności żydowskiej w&nbsp;Meksyku, miał wkrótce otrzymać od prezydenta Peñi nominację na stanowisko konsula honorowego w&nbsp;Hajfie. „Sprzedażą zajmuje się Uri, ale drzwi otwiera Avishai”, powiedziała dobrze poinformowana osoba z&nbsp;meksykańskich kręgów rządowych. „[W&nbsp;Hacking Team] wiedzieli, że ich konkurent idzie prosto do prezydenta. Nie do urzędników niższego szczebla. Bezpośrednio do prezydenta”.</p>

  <p class="calibre8">NSO zarabiało nie tylko w&nbsp;Meksyku. W&nbsp;sierpniu 2013 roku sprzedało licencję na użytkowanie Pegasusa rządowi Zjednoczonych Emiratów Arabskich, reżimowi z&nbsp;bardzo głębokimi kieszeniami, zapełnianymi dochodami ze sprzedaży ropy. Instytucje rządowe Zjednoczonych Emiratów stać było na zamówienia, których wartość była pięciokrotnie, a&nbsp;nawet dziesięciokrotnie wyższa od zamówień, na które mogli sobie pozwolić Meksykanie, a&nbsp;do tego w&nbsp;ZEA w&nbsp;realizację zamówień zaangażowanych było znacznie mniej pośredników i&nbsp;skorumpowanych urzędników, z&nbsp;którymi NSO musiało dzielić się zyskami. Podpisanie umowy z&nbsp;władzami ZEA zapewniło NSO solidny zastrzyk bardzo potrzebnej firmie gotówki, a&nbsp;przy okazji zachwiało rynkową hegemonią Hacking Team. Nowicjusze z&nbsp;NSO ku zmartwieniu Vincenzettiego zaczęli zbierać pochlebne opinie na łamach prestiżowych czasopism poświęconych tematyce gospodarczej i&nbsp;finansowej. „Większość typowych rozwiązań do przechwytywania danych okazuje się niewystarczająca&nbsp;&ndash; tłumaczył Omri Lavie jednemu z&nbsp;dziennikarzy&nbsp;&ndash; dlatego musieliśmy stworzyć nowe narzędzie”. Omri dodał, że nie może zdradzić szczegółów technicznych ich nowego rozwiązania ani ujawnić tożsamości żadnego z&nbsp;klientów NSO. „Nie chcę ryzykować, że utną mi głowę”, zażartował. „W&nbsp;niektórych krajach nie mamy prawa wiedzieć, gdzie dokładnie jest budynek, w&nbsp;którym zostanie zainstalowana [infrastruktura sprzętowa systemu]. Nie tylko nie wolno nam wejść do takiego budynku, ale nawet nie wiemy, gdzie on się znajduje&nbsp;&ndash; równie dobrze może to być w&nbsp;innym mieście”.</p>

  <p class="calibre8">Vincenzetti zaczął się robić jeszcze bardziej maniakalny niż zwykle. Zastanawiał się, gdzie NSO może rzucić im kolejne wyzwanie&nbsp;&ndash; w&nbsp;Rumunii, w&nbsp;Maroku, a&nbsp;może w&nbsp;Arabii Saudyjskiej? Albo, co gorsza, na rynku <em class="calibre5">private equity</em>, który zapewniał firmie fundusze potrzebne na zakup nowych exploitów i&nbsp;na rozwijanie nowych technologii. Vincenzetti zdecydował się na odważne zagranie. „Oto moja wizja”, napisał w&nbsp;e-mailu do swoich wyznawców w&nbsp;listopadzie 2013 roku. Według niego sytuacja na globalnej „szachownicy” sprzyjała następnemu ruchowi Hacking Team. Do e-maila załączył artykuł prasowy z&nbsp;poprzedniego dnia, opisujący zaniepokojenie Królestwa Arabii Saudyjskiej wywołane zmianą podejścia Ameryki i&nbsp;jej europejskich sojuszników do sytuacji na Bliskim Wschodzie. Sekretarz stanu w&nbsp;administracji Obamy udał się z&nbsp;oficjalną wizytą do Rijadu, gdzie jego gospodarze, jak zauważono w&nbsp;artykule, „nie kryli swoich obaw związanych z&nbsp;następstwami ewentualnego ocieplenia stosunków między Stanami Zjednoczonymi a&nbsp;Iranem po ponad trzech dekadach wzajemnej wrogości”.</p>

  <p class="calibre8">Vincenzetti nakreślił zespołowi swój pogląd na dynamikę globalnego układu sił. „Saudowie znaleźli się teraz w&nbsp;izolacji”, pisał. „Obama swoją polityką zraził Saudów, Izrael, Turcję i&nbsp;niezliczone inne państwa, które teraz myślą: «Nie możemy już polegać na USA w&nbsp;kwestii naszego bezpieczeństwa» (…) Istnieje pięć obszarów, na których toczy się dziś działania wojenne: przestrzeń lądowa, powietrzna, morska, kosmiczna i&nbsp;cybernetyczna. Działania prowadzone w&nbsp;cyberprzestrzeni stają się coraz groźniejsze. Aramco, główny koncern paliwowy w&nbsp;Arabii, został sparaliżowany na wiele tygodni przez irański cyberatak”.</p>

  <p class="calibre8">Co to wszystko miało wspólnego z&nbsp;Hacking Team? Cóż, Hacking Team dostarczał cyberrozwiązania, czyż nie? Wielki plan Vincenzettiego polegał na zaoferowaniu Arabii Saudyjskiej pełnego pakietu cybernetycznych możliwości. Wszystko, co Saudowie musieli w&nbsp;tym celu zrobić, to kupić jego firmę.</p>

  <p class="calibre8">Trzy dni później londyński inwestor venture capital z&nbsp;miliardami na koncie oraz bliskimi powiązaniami z&nbsp;szefem saudyjskiego wywiadu, księciem Bandarem Ibn Sultanem al Saudem, wynajął boeinga business jet 737, żeby polecieć do Rijadu w&nbsp;towarzystwie Vincenzettiego i&nbsp;grupki jego najważniejszych współpracowników. „W&nbsp;środę wieczorem zostaniecie odebrani z&nbsp;lotniska i&nbsp;przewiezieni do zarezerwowanego dla was hotelu”, poinformował Vincenzettiego Wafic Saïd, którego fundusz inwestycyjny Safinvest miał obsługiwać transakcję sprzedaży udziałów w&nbsp;Hacking Team. „Na czwartek zaplanowano spotkanie z&nbsp;przedstawicielami saudyjskich władz na czele z&nbsp;wiceministrem. Podczas spotkania będziecie mieli możliwość przeprowadzenia prezentacji łącznie z&nbsp;pokazem możliwości waszego produktu”.</p>

  <p class="calibre8">Vincenzetti poinstruował pozostałych członków delegacji w&nbsp;kwestii ubioru, jaki powinni przygotować na spotkanie z&nbsp;saudyjskimi oficjelami, i&nbsp;polecił dyrektorowi do spraw produkcji, żeby w&nbsp;niedzielę udał się do saudyjskiej ambasady w&nbsp;Rzymie po odbiór niezbędnych dokumentów podróży. „Ambasada zostanie otwarta specjalnie dla ciebie! Taki gest daje do myślenia, prawda? (…) No to w&nbsp;drogę!”</p>

  <p class="calibre8">Vincenzetti uznał spotkanie w&nbsp;Rijadzie za nadzwyczaj udane. Poinformował współpracowników, że po jego zakończeniu pan Saïd zadeklarował, że „poleci swoim prawnikom, by w&nbsp;ciągu kilku dni doprowadzili do zawarcia transakcji”. Tymczasem udziałowcy kapitałowi Hacking Team podpisali list intencyjny w&nbsp;sprawie sprzedaży ponad 70 procent akcji firmy rządowi Arabii Saudyjskiej lub utworzonej specjalnie w&nbsp;tym celu spółce fasadowej, kontrolowanej przez Saudyjczyków. Oczywiście tak poważna transakcja wymagała czasu i&nbsp;odpowiednich przygotowań&nbsp;&ndash; przeprowadzano analizy due diligence, załatwiano formalności prawne i&nbsp;targowano się o&nbsp;cenę. Na przykład zespół doradców finansowych Wafica przyjrzał się zyskom osiągniętym przez Hacking Team w&nbsp;roku 2013 i&nbsp;w&nbsp;rezultacie obniżył kwotę oferowaną za akcje firmy z&nbsp;61 milionów dolarów do 49,5 miliona dolarów. Kiedy dopinano już ostatnie szczegóły, 19 lutego 2014 roku serdeczny przyjaciel Wafica książę Bandar został bezceremonialnie zdymisjonowany ze stanowiska szefa saudyjskiego wywiadu. I&nbsp;umowa trafiła do kosza.</p>

  <p class="calibre8">Miesiąc później nadeszły kolejne złe wiadomości: „To duża niespodzianka”, napisał w&nbsp;e-mailu do Vincenzettiego 20 marca specjalista w&nbsp;zakresie fuzji i&nbsp;przejęć. „Wszyscy twierdzili, że NSO jest w&nbsp;tarapatach po problemach z&nbsp;produktami w&nbsp;Meksyku. Najwyraźniej Francisco Partners był innego zdania”.</p>

  <p class="calibre8">Fundusz inwestycyjny Francisco Partners kupił pakiet kontrolny akcji NSO za około 120 milionów dolarów, czyli prawie trzykrotnie więcej, niż miała wynosić cena sprzedaży większościowych udziałów w&nbsp;Hacking Team uzgodniona podczas negocjacji w&nbsp;Rijadzie. Według doniesień prasowych przychody NSO w&nbsp;2013 roku wyniosły 40 milionów dolarów&nbsp;&ndash; na tym tle zyski Hacking Team prezentowały się bardzo mizernie. Mimo to Vincenzetti gorączkowo próbował przekonać decydentów z&nbsp;Francisco Partners, by włączyli Hacking Team do swojego portfela inwestycyjnego. Przedstawiciele amerykańskiego funduszu inwestującego w&nbsp;spółki nienotowane na giełdzie unikali jednoznacznej odpowiedzi i&nbsp;przez kilka miesięcy wysłuchiwali cierpliwie wywodów Vincenzettiego, że to Hacking Team dysponuje lepszą technologią: „Zbadaliśmy rozwiązanie [NSO] i&nbsp;mamy oczywiste i&nbsp;niepodważalne dowody na to, że pod względem technologicznym są daleko za nami (…) Nie ulega wątpliwości, że obecnie sprzedajemy nasz produkt po zbyt niskiej cenie”.</p>

  <p class="calibre8">Ostatecznie Francisco Partners nie zdecydował się na zakup udziałów w&nbsp;firmie Vincenzettiego.</p>

  <p class="calibre8">Dla Hacking Team był to początek fatalnej passy. Eksperci do spraw cyberbezpieczeństwa z&nbsp;Citizen Lab, kanadyjskiego ośrodka badawczo-technologicznego przy Munk School of Global Affairs &amp; Public Policy na Uniwersytecie Toronto, opublikowali w&nbsp;2014 roku serię raportów zawierających poparte elektronicznym materiałem dowodowym zarzuty pod adresem Hacking Team. Firma sprzedała swoje oprogramowanie szpiegujące rządom ponad dwudziestu państw, z&nbsp;których prawie połowa była uważana za reżimy autorytarne. Według autorów raportów wiele z&nbsp;tych reżimów, między innymi w&nbsp;Zjednoczonych Emiratach Arabskich i&nbsp;w&nbsp;Maroko, używało systemu RCS do inwigilowania dysydentów politycznych i&nbsp;dziennikarzy. Młodzi programiści, dumni z&nbsp;tego, że tworzone przez nich oprogramowanie przyczyniło się do aresztowania ponad pięćdziesięciu bossów włoskiej mafii czy do zmniejszenia liczby meksykańskich kobiet porywanych i&nbsp;sprzedawanych do wschodniej Europy, byli przerażeni doniesieniami, że system RCS wykorzystywano także przeciwko dziennikarzom i&nbsp;politycznym dysydentom. Niektórzy zaczęli nawet dyskutować między sobą o&nbsp;przypadkach nadużyć. Jeden z&nbsp;byłych podwykonawców Hacking Team wspomina, że oczy otworzyły mu się wtedy, gdy „wprowadzono do systemu możliwość zdalnego umieszczania danych na komputerze, na przykład podrzucenia pedofilskich zdjęć na czyjś prywatny komputer, żeby dać pretekst do aresztowania jego właściciela. Dopiero wtedy pomyślałem sobie: «Cholera, to nie jest w&nbsp;porządku»”.</p>

  <p class="calibre8">Vincenzetti tymczasem wciąż pławił się we własnej chwale. „On lubi szpanować”, twierdzi jeden z&nbsp;byłych pracowników firmy Vincenzettiego. „Musiał jeździć ferrari. Chciał pokazać wszystkim, że jest bogaty, że ma pieniądze. I&nbsp;guzik go obchodziło, co klienci robili z&nbsp;naszym systemem (…) Gotów był sprzedać go wszędzie i&nbsp;każdemu”.</p>

  <p class="calibre8">„Stopniowo wychodziło na jaw coraz więcej działań, które budziły naprawdę poważne wątpliwości”, mówi inny były pracownik.</p>

  <p class="calibre8">Pracownicy i&nbsp;partnerzy biznesowi Hacking Team zaczęli mieć niepokojące wrażenie, że oni również są szpiegowani. Vincenzetti otwarcie kpił z&nbsp;każdego w&nbsp;firmie, kto ośmielił się poruszyć kwestie etyczne: „Co cię to obchodzi? Jeśli rząd twierdzi, że jakiś człowiek jest terrorystą, to tak właśnie jest. Nie nam o&nbsp;tym decydować”.</p>

  <p class="calibre8">Także zewnętrzne głosy podające w&nbsp;wątpliwość postępowanie Hacking Team wywoływały drwiące komentarze Vincenzettiego i&nbsp;jego otoczenia. Kiedy do Hacking Team dotarło pismo z&nbsp;Rady Bezpieczeństwa ONZ, w&nbsp;którym sugerowano, że firma mogła naruszyć nałożony przez ONZ zakaz sprzedaży „sprzętu wojskowego” do Sudanu, reakcja prawniczki z&nbsp;kancelarii Hacking Team była wyjątkowo niezręczna. Sprzedaż RCS władzom Sudanu nie była jej zdaniem niezgodna z&nbsp;prawem. „Jeśli ktoś sprzedaje do Sudanu kanapki, to nie podlega, o&nbsp;ile mi wiadomo, przepisom [embarga]”, napisała do Vincenzettiego. „HT powinno być w&nbsp;tym przypadku traktowane jak sprzedawca kanapek”.</p>

  <p class="calibre8">Vincenzetti uważał się za ofiarę niesprawiedliwych ataków, a&nbsp;nawet prześladowań; podobne stanowisko zajęła jego firma. „Citizen Lab zdecydowało się obrać za cel prywatną firmę działającą w&nbsp;pełnej zgodności ze wszystkimi przepisami prawa”, oświadczył rzecznik prasowy Hacking Team. „Wierzymy, że oprogramowanie, które dostarczamy, jest niezbędne organom ścigania i&nbsp;przyczynia się do poprawy bezpieczeństwa nas wszystkich w&nbsp;czasach, gdy terroryści, handlarze narkotyków, handlarze ludźmi i&nbsp;inni przestępcy rutynowo wykorzystują internet i&nbsp;komunikację mobilną do prowadzenia swojej przestępczej działalności”.</p>

  <p class="calibre8">Tak reagowano na forum publicznym. W&nbsp;prywatnym gronie Vincenzetti pozwalał sobie na znacznie ostrzejsze komentarze, tak jak wtedy, gdy rząd włoski wprowadził czasowe wstrzymanie eksportu systemu RCS. „Ci, którzy niszczą naszą firmę&nbsp;&ndash; wybuchnął&nbsp;&ndash; nie są prawdziwymi mężczyznami, tylko tchórzami i&nbsp;ślepcami, nie żyją nawet prawdziwym życiem (...) Będą musieli mnie zabić, żeby mnie powstrzymać”.</p>

  <p class="calibre8">Pomimo tych wszystkich kłopotów, Vincenzetti pozostawał optymistą. Nadal stawiał na Meksyk, który był największym klientem Hacking Team i&nbsp;którego władze wydały już na RCS ponad 7 milionów dolarów. Firma miała podpisane kontrakty z&nbsp;siedmioma agencjami rządowymi oraz z&nbsp;państwowym koncernem naftowym Pemex. Dochody z&nbsp;umów z&nbsp;meksykańskimi agencjami rządowymi były dwukrotnie wyższe od tych, jakie firma uzyskiwała w&nbsp;Arabii Saudyjskiej, i&nbsp;prawie czterokrotnie wyższe od dochodów ze Stanów Zjednoczonych. Ale pracownicy działu sprzedaży i&nbsp;inżynierowie Hacking Team musieli poświęcać wiele energii na ugłaskiwanie swojego najważniejszego meksykańskiego klienta, CISEN, którego operatorzy skarżyli się, że system RCS nie jest bezpieczny. „MUSIMY ZAINSTALOWAĆ IM FIREWALLA!”, pisał pod koniec lata 2014 roku do centrali w&nbsp;Mediolanie dyrektor Hacking Team do spraw kluczowych klientów. „Wiem, że to nie jest nasze zadanie, ale nie mogę pozwolić, żeby klient szargał naszą reputację tylko dlatego, że jest zbyt głupi, by samemu zainstalować sobie firewalla. Musimy coś z&nbsp;tym zrobić, bo to blokuje naszą sprzedaż w&nbsp;Meksyku”.</p>

  <p class="calibre8">Na domiar złego na meksykańskim rynku Hacking Team zaczynał cofać się pod naporem dysponującego bardzo solidnym zapleczem finansowym NSO. Izraelska firma podpisała w&nbsp;tamtym czasie z&nbsp;meksykańską prokuraturą federalną (PGR) umowę sprzedaży systemu cyfrowej inwigilacji za bezprecedensowo wysoką cenę&nbsp;&ndash; 27,6 miliona dolarów brutto&nbsp;&ndash; obiecując klientowi możliwość jednoczesnego monitorowania pięciuset celów. Kiedy wieści o&nbsp;tej transakcji dotarły do Vincenzettiego, poirytowany szef Hacking Team zaczął snuć nonsensowne pomysły na pokonanie rosnącego w&nbsp;siłę rywala: „Dlaczego więc nie mielibyśmy zrobić tego samego, co Oracle zrobiło z&nbsp;IBM, chwaląc się swoją przewagą technologiczną i&nbsp;wygodą obsługi?”, napisał w&nbsp;e-mailu na początku 2015 roku. „Pamiętacie tamtą zmasowaną kampanię porównawczą Oracle? Przez kilka lat ich reklamy praktycznie nie schodziły z&nbsp;tylnej okładki «The Economist». Podkreślali niższą wydajność i&nbsp;wysokie ceny IBM DB i&nbsp;porównywali je z&nbsp;dużo lepszą wydajnością i&nbsp;niższymi cenami Oracle DB”.</p>

  <p class="m0-2sp">Zapowiedź ostatecznego ciosu, jaki spadł na Vincenzettiego&nbsp;&ndash; dosięgając go w&nbsp;myśl zasady „kto mieczem wojuje, od miecza ginie”&nbsp;&ndash; pojawiła się na oficjalnym twitterowym koncie Hacking Team 5 lipca 2015 roku. Tego dnia, tuż po północy, opublikowany został tweet o&nbsp;następującej treści: „Ponieważ nie mamy nic do ukrycia, publikujemy nasze e-maile, pliki i&nbsp;kod źródłowy”.</p>

  <p class="calibre8">Tweet był ukoronowaniem prawie dwóch miesięcy wytężonej pracy. Do jego autorstwa przyznał się w&nbsp;końcu pewien bardzo cierpliwy i&nbsp;ostrożny haker, ukrywający się pod pseudonimem „Phineas Fisher” (wcześniej zhakował konkurentów Hacking Team z&nbsp;firmy Gamma Group). Opublikował techniczne wyjaśnienie sposobu, w&nbsp;jaki znalazł lukę w&nbsp;oprogramowaniu systemowym, która otworzyła mu tylne drzwi do wewnętrznej sieci Hacking Team. Po sforsowaniu tych drzwi Phineas spędził wiele tygodni na wyszukiwaniu haseł, podsłuchiwaniu dźwięku, oglądaniu obrazu z&nbsp;kamerek internetowych, a&nbsp;nawet obserwowaniu, jak jeden z&nbsp;administratorów systemu spędza większość dnia pracy, grając w&nbsp;<em class="calibre5">World of Warcraft</em>.</p>

  <p class="calibre8">Po namierzeniu słabo chronionego serwera, z&nbsp;którego korzystali programiści firmy, jej dział sprzedaży oraz najważniejsi członkowie zarządu, Phineas uzyskał zdalny dostęp do prawdziwego zagłębia plików kopii zapasowych. Znalazł tam między innymi hasła dające dostęp do aktywnego serwera, jak również hasło administratora domeny, które umożliwiło mu wgląd w&nbsp;wewnętrzne e-maile firmy. Phineas skopiował te e-maile na swój własny serwer&nbsp;&ndash; w&nbsp;ten sposób Hacking Team, specjaliści od eksfiltracji danych, sami padli ofiarą przeprowadzonej dyskretnie eksfiltracji. Phineas w&nbsp;dalszym ciągu buszował po sieci, zręcznie omijając firewalle i&nbsp;inne zabezpieczenia, aby szpiegować kluczowych pracowników firmy&nbsp;&ndash; „jednym z&nbsp;moich ulubionych hobby jest polowanie na administratorów systemów”&nbsp;&ndash; aż wreszcie któryś z&nbsp;nich doprowadził go do najważniejszego zasobu Hacking Team, czyli kodu źródłowego oprogramowania RCS. Phineas niezwłocznie ściągnął go na swój dysk.</p>

  <p class="calibre8">Dzień po zdobyciu kodu źródłowego Phineas Fisher przejął kontrolę nad kontem Hacking Team na Twitterze i&nbsp;opublikował wiadomość z&nbsp;zapowiedzią pełnego zrzutu danych. Vincenzetti i&nbsp;jego ludzie nie musieli długo czekać na realizację tej zapowiedzi. Phineas Fisher zrzucił 400 gigabajtów wewnętrznych e-maili, notatek i&nbsp;dokumentów z&nbsp;serwerów Hacking Team&nbsp;&ndash; wszystkie te dane znalazły się teraz na publicznej stronie, dostępne dla każdego.</p>

  <p class="calibre8">Na milionach stron dokumentów znajdowały się dowody na wiele nagannych praktyk biznesowych Hacking Team, takich jak sprzedawanie narzędzi do cyfrowej inwigilacji reżimom znanym z&nbsp;naruszania praw obywatelskich i&nbsp;praw człowieka, jak również na uporczywe próby usprawiedliwiania takich transakcji. „Król Maroka jest dobrotliwym monarchą”, upierał się Vincenzetti w&nbsp;jednym z&nbsp;e-maili.</p>

  <p class="calibre8">Przeciek ujawnił również narastającą w&nbsp;Hacking Team paranoję i&nbsp;obawy związane z&nbsp;rynkową ekspansją NSO. Vincenzetti i&nbsp;jego ekipa mieli obsesję na punkcie bardzo wysokich cen, jakie dyktowało NSO za swoje produkty, i&nbsp;gorąco pragnęli udowodnić, że twierdzenia przedstawicieli NSO o&nbsp;stworzeniu wektorów infekcji umożliwiających przeprowadzanie ataków typu zero-click były całkowicie nieprawdziwe. Zespół Hacking Team postanowił stworzyć notatkę opisującą punkt po punkcie przewagi RCS nad Pegasusem. Agenci Vincenzettiego zapraszali pracowników NSO Group na kolacje i&nbsp;drinki i&nbsp;usiłowali wyciągnąć od nich szczegóły techniczne systemu Pegasus. Próbowali nawet infiltrować prezentacje produktów NSO w&nbsp;Meksyku.</p>

  <p class="calibre8">Exploit Phineasa Fishera zaskoczył Hacking Team i&nbsp;choć minęło kilka lat, zanim firma definitywnie poszła na dno, to koniec był spektakularnym publicznym face-plantem. W&nbsp;pierwszych dniach po kompromitującym zrzucie danych Vincenzetti wskazał palcem na rywali biznesowych i&nbsp;zazdrosne zagraniczne rządy. Upierał się, że za włamaniem musiał stać ktoś z&nbsp;naprawdę głębokimi kieszeniami. Vincenzetti próbował również wrobić we włamanie garstkę niezadowolonych pracowników, którzy odeszli z&nbsp;Hacking Team rok wcześniej, aby założyć własną firmę zajmującą się cyberbezpieczeństwem i&nbsp;zapewniającą skuteczną ochronę przed arsenałem cyberbroni oferowanym przez Hacking Team.</p>

  <p class="calibre8">Pomimo trwającego dwa lata dochodzenia włoskim śledczym nie udało się ustalić prawdziwej tożsamości Phineasa Fishera ani znaleźć dowodów na to, że za włamaniem stał któryś z&nbsp;biznesowych rywali lub wrogów Vincenzettiego. Śledczy oczyścili jednak z&nbsp;zarzutów byłych pracowników Hacking Team, a&nbsp;także odkryli, że najbardziej prawdopodobnym wytłumaczeniem, jak hakerowi udało się dostać do wewnętrznej sieci Hacking Team, był przestarzały firewall oraz system wirtualnej sieci prywatnej. Kilku byłych pracowników Hacking Team zeznało śledczym, że stare oprogramowanie nadal było w&nbsp;systemie, ponieważ jedna osoba wciąż z&nbsp;niego korzystała&nbsp;&ndash; tą osobą był David Vincenzetti. „Po prostu nie zadał sobie trudu, żeby zainstalować aktualizację”, stwierdził jeden ze świadków.</p>

  <p class="calibre8">Po oficjalnym zakończeniu dochodzenia przez włoskie organy śledcze własne oświadczenie w&nbsp;tej sprawie wydał Phineas Fisher. „Być może teraz prokuratorzy znajdą czas na zbadanie różnych przestępstw popełnionych przez Hacking Team”, napisał. „Nie łudzę się jednak, że prokuratura rzeczywiście zajmie się którąkolwiek z&nbsp;tych spraw”.</p>

  <p class="calibre8">Legendarny już haker opublikował praktyczny poradnik hakerski oraz swego rodzaju manifest, w&nbsp;którym przypominał swoim kolegom i&nbsp;koleżankom, że to oni są najlepszymi obrońcami przed cyberinwigilacją. „Jest mnóstwo hakerów lepszych ode mnie&nbsp;&ndash; pisał Phineas Fisher&nbsp;&ndash; ale nadużywają oni swoich talentów, pracując dla zleceniodawców z&nbsp;sektora «obronnego», dla agencji wywiadowczych, dla banków i&nbsp;korporacji; nadużywają swoich talentów w&nbsp;obronie status quo”. Kultura hakerska narodziła się w&nbsp;Stanach Zjednoczonych jako ruch kontrkulturowy, ale dziś została z&nbsp;tego wyłącznie kontrkulturowa estetyka. Hakerzy mogą ubierać się w&nbsp;T-shirty, farbować włosy na niebiesko, używać swoich hakerskich pseudonimów i&nbsp;czuć się jak buntownicy, pracując jednocześnie dla establishmentu.</p>

  <p class="calibre8">„Kiedyś trzeba było zakradać się do biur, żeby ujawniać tajne dokumenty. Trzeba było mieć broń, żeby obrabować bank. Teraz możesz zrobić jedno i&nbsp;drugie, siedząc na łóżku z&nbsp;laptopem w&nbsp;ręku (…) Hacking to potężne narzędzie, dlatego uczmy się i&nbsp;walczmy!”</p>

  <p class="calibre8">Głównymi beneficjentami wycieku danych z&nbsp;Hacking Team ku rozczarowaniu Phineasa Fishera nie byli obrońcy praw człowieka, dysydenci polityczni ani dziennikarze pracujący w&nbsp;krajach rządzonych przez opresyjne reżimy. Garstka urzędników ONZ i&nbsp;działaczy organizacji pozarządowych zaapelowała o&nbsp;uregulowanie branży usług cyfrowej inwigilacji, ale były to tylko słowa. Najcenniejszym elementem ujawnionych danych była lista potencjalnych klientów&nbsp;&ndash; Egiptu, Etiopii, Bahrajnu, Kazachstanu, Wietnamu, Sudanu czy Arabii Saudyjskiej&nbsp;&ndash; klientów, którzy nadal potrzebowali narzędzi do cyberinwigilacji i&nbsp;zapewne byli skłonni kupić je od firmy, która sama nie będzie tak łatwym celem dla cyberwłamywaczy. „Możesz znaleźć w&nbsp;sieci wszystkie e-maile Hacking Team z&nbsp;listą ich klientów, prawda?”, mówi izraelski inżynier oprogramowania, który pracował wtedy w&nbsp;cyberbezpieczeństwie. „Myślę, że na całej tej aferze najbardziej skorzystało NSO. Pozbyło się konkurencji”.</p>
</div>


<div class="calibre3" id="calibre_link-12">
  <h1 class="chapnum" title="Rozdział 6. Pokusa">Rozdział 6</h1>

  <p class="chaptit">Pokusa</p>

  <p class="chapwho">&nbsp;</p>

  <p class="m">Tylko nieliczni mieli okazję przyjrzeć się z&nbsp;bliska działaniu wczesnych wersji systemu Pegasus, które użytkowano w&nbsp;Meksyku. Jeszcze mniej liczną grupę stanowili ci, którzy zajmowali się obsługą konsoli systemu i&nbsp;mogli naprawdę poznać możliwości rozwijanego przez NSO narzędzia cyfrowej inwigilacji. Operatorzy Pegasusa są szczególnie niechętni do dzielenia się swoimi doświadczeniami. Powstrzymują ich przed tym dwojakie powody: po pierwsze, podejmując pracę w&nbsp;agencjach rządowych lub wojskowych, podpisali klauzule poufności; po drugie, obsługując Pegasusa, poznali różne sekrety narcos, gangów dokonujących porwań dla okupu, przekupnych policjantów i&nbsp;skorumpowanych polityków, czyli ludzi, którym bardzo zależy na tym, by ich tajemnice nie wyszły na jaw. Mieszkając w&nbsp;Meksyku i&nbsp;mając wiedzę na takie tematy, lepiej się nie wychylać. Dlatego kiedy w&nbsp;końcu zdołaliśmy dotrzeć do jednego z&nbsp;byłych operatorów terminalu Pegasusa, zgodził się na rozmowę pod pewnymi warunkami. Jose, bo tak będziemy go nazywać, nie tylko zabronił używania w&nbsp;książce jego prawdziwego imienia, ale nawet nie zdradził nam nazwiska. Powiedział, dla jakiej agencji pracował, poprosił jednak, żebyśmy nie podawali jej nazwy ani tego, czym dokładnie zajmował się jego wydział; nie ujawnił też lokalizacji obiektu, w&nbsp;którym znajdowało się centrum operacyjne systemu Pegasus. Za to opowiedział nam swoją historię.</p>

  <p class="calibre8">Jose należał do wąskiego grona osób przeszkolonych w&nbsp;zakresie obsługi Pegasusa niedługo po tym, jak agencja, dla której pracował, wydała miliony na licencję umożliwiającą zainfekowanie i&nbsp;jednoczesne monitorowanie kilkuset telefonów komórkowych. Pegasus był bardzo pożądanym narzędziem w&nbsp;walce z&nbsp;handlarzami narkotyków. Meksykańska policja, prokuratorzy i&nbsp;siły zbrojne od niemal dekady toczyły wypowiedzianą przez Calderóna wojnę z&nbsp;przestępczością narkotykową, a&nbsp;dotychczasowe wyniki były w&nbsp;najlepszym razie średnie. Udało się ograniczyć liczbę porwań, a&nbsp;także handel młodymi meksykańskimi kobietami, sprzedawanymi do Europy i&nbsp;Azji&nbsp;&ndash; po części dzięki dostarczonemu przez Hacking Team systemowi RCS&nbsp;&ndash; ale wskaźnik zabójstw gwałtownie wzrastał. Narkotykowy biznes przynosił kartelom zyski większe niż kiedykolwiek wcześniej; rosły też wpływy narkotykowych baronów w&nbsp;lokalnych władzach i&nbsp;służbach policyjnych. Wszczynanie i&nbsp;prowadzenie śledztw dotyczących działalności karteli stawało się z&nbsp;dnia na dzień coraz trudniejsze. Narcos mieli dość determinacji oraz środków finansowych, by w&nbsp;zorganizowany sposób przeciwdziałać próbom inwigilacji podejmowanym przez organy ścigania. Nawet stojący nisko w&nbsp;przestępczej hierarchii członkowie karteli nieustannie zmieniali komórki i&nbsp;numery telefonów; niektórzy nosili przy sobie nawet po pięć telefonów i&nbsp;używali ich na przemian, co praktycznie uniemożliwiało śledzenie połączeń i&nbsp;podsłuchiwanie rozmów.</p>

  <p class="calibre8">Najsłynniejszy z&nbsp;meksykańskich karteli, kierowany przez Joaquína „El Chapo” Guzmána, stosował również najbardziej wyrafinowane metody zacierania śladów, zarówno na ziemi, jak i&nbsp;w&nbsp;eterze. Pełen obraz tych działań wyłonił się z&nbsp;zeznań złożonych w&nbsp;2019 roku podczas procesu El Chapo przed nowojorskim sądem. W&nbsp;2008 roku El Chapo, którego majątek już wtedy szacowano na niemal miliard dolarów, zatrudnił zdolnego informatyka i&nbsp;powierzył mu zadanie zbudowania na użytek Guzmána i&nbsp;innych ważnych członków kartelu bezpiecznej, szyfrowanej sieci komunikacyjnej, zapewniającej szybki dostęp do internetu. Z&nbsp;zeznań świadków wynikało, że Guzmán miał nieco luddystyczny stosunek do komputerów i&nbsp;większość spraw wolał załatwiać przez telefon komórkowy; jego spec od IT zadbał więc o&nbsp;to, by wszystkie połączenia były kierowane przez prywatny serwer centralny. Coraz bardziej zainteresowany technologią cyfrową i&nbsp;coraz bardziej popadający w&nbsp;paranoję El Chapo poprosił swojego informatyka o&nbsp;stworzenie programu, za pomocą którego mógłby szpiegować wielu swoich podwładnych. Następnie zasugerował, aby w&nbsp;każdej kafejce internetowej w&nbsp;mieście Culiacán, będącym główną siedzibą kartelu, zainstalować oprogramowanie szpiegujące (El Chapo był bardzo zainteresowany tym, co mieli do powiedzenia na jego temat lokalni mieszkańcy).</p>

  <p class="calibre8">Gdy w&nbsp;trakcie tygodniowego szkolenia na symulatorze Jose przekonał się, co potrafi Pegasus, momentalnie zdał sobie sprawę, że uzyskanie dostępu do tej nowej cybernetycznej broni może stanowić punkt zwrotny w&nbsp;walce z&nbsp;kartelami narkotykowymi i&nbsp;innymi organizacjami przestępczymi. „Przychodząc tamtego dnia do pracy [w&nbsp;naszej agencji], nie mieliśmy pojęcia, że coś takiego w&nbsp;ogóle istnieje. Szef [innej agencji] powiedział nam: «Hej, macie tu wspaniały sprzęt, który potrafi tysiące rzeczy»”, wspomina. „Wyjaśniono nam możliwości tego narzędzia. To obudziło wielkie oczekiwania co do rezultatów, jakie można było dzięki niemu osiągnąć”.</p>

  <p class="calibre8">Przygotowując operację cyfrowej inwigilacji za pomocą Pegasusa, trzeba było zacząć od tradycyjnych procedur prawnych i&nbsp;pracy dochodzeniowej. Ponieważ zgody na inwigilację podejrzanego udzielał sąd, śledczy musieli zebrać i&nbsp;przedstawić sędziemu odpowiedni materiał dowodowy, wskazujący na wysokie prawdopodobieństwo popełnienia przestępstwa; następnie trzeba było ustalić numer telefonu komórkowego, którym posługiwał się podejrzany. Ale najtrudniejszym zadaniem było to, co specjaliści od cyfrowej inwigilacji nazywają socjotechniką; był to element kluczowy dla powodzenia całej operacji, ponieważ wczesne wersje oprogramowania Pegasus mogły zostać zainstalowane w&nbsp;telefonie tylko wtedy, gdy użytkownik telefonu kliknął link przesłany mu w&nbsp;wiadomości SMS. Linki te prowadziły do domen internetowych, za którymi kryło się oprogramowanie Pegasus, dokonujące infekcji telefonu.</p>

  <p class="calibre8">Treść wiadomości SMS musiała być na tyle przekonująca, by skłonić użytkownika telefonu do kliknięcia. Śledczy poświęcali więc kilka tygodni na pozyskiwanie z&nbsp;publicznie dostępnych źródeł informacji na temat osoby, którą chcieli inwigilować&nbsp;&ndash; ustalali imię małżonka lub partnera, dzieci i&nbsp;zwierząt domowych; starali się poznać jej hobby, zainteresowania i&nbsp;upodobania. „Socjotechniczna część operacji musiała być przeprowadzona jak najstaranniej, ponieważ zbyt wiele prób podsunięcia linków do złośliwej strony mogło wzbudzić podejrzenia”, wyjaśnia Jose. „Jeśli udało nam się skłonić daną osobę do kliknięcia linku w&nbsp;SMS-ie, następowała automatyczna instalacja oprogramowania w&nbsp;telefonie i&nbsp;od tego momentu mieliśmy pełny dostęp do wszystkich informacji znajdujących się na tym urządzeniu”. Jeśli nie udało się za pierwszym razem, specjaliści od socjotechniki starali się wymyślić inną, lepszą przynętę, po czym próbowali ponownie, odczekawszy dwa lub trzy dni. W&nbsp;razie dwukrotnego niepowodzenia agencje federalne rzadko podejmowały trzecią próbę zainfekowania danego telefonu.</p>

  <p class="calibre8">Inna trudność polegała na tym, że licencje sprzedawane przez NSO dotyczyły oprogramowania działającego wyłącznie na telefonach z&nbsp;systemami operacyjnymi określonymi w&nbsp;umowie; firma gwarantowała klientom, że jej oprogramowanie będzie działało na sprzęcie z&nbsp;aktualną wersją systemu Android, iOS, BlackBerry OS czy Symbian. Licencja na Pegasusa dotyczyła najnowszych wersji urządzeń mobilnych dostępnych na rynku w&nbsp;momencie podpisywania umowy. Problem polegał na tym, że sam Apple wypuszczał co roku, a&nbsp;nawet dwa razy w&nbsp;roku nowe modele iPhone’ów, a&nbsp;także nowe wersje lub aktualizacje systemu operacyjnego iOS, które łatały znalezione przez programistów luki. Każda nowa iteracja urządzenia czy systemu operacyjnego mogła zatem wymagać nowych exploitów niezbędnych do poprawnego przeprowadzenia instalacji programu szpiegującego. „Komplikowało to nam życie, ponieważ musieliśmy aktualizować licencje za każdym razem, gdy producenci wypuszczali na rynek nową wersję oprogramowania lub nowe urządzenie”, tłumaczy Jose. „To bardzo kosztowne. Coś jak stały czynsz”.</p>

  <p class="calibre8">Ale kiedy Pegasus działał pełną parą, umożliwiając śledzenie setek potencjalnych przestępców każdego dnia, była to niesamowita sprawa. Tak długo, jak urządzenie mobilne było podłączone do sieci Wi-Fi, Pegasus mógł wydobywać z&nbsp;niego setki megabajtów danych za jednym zamachem, i&nbsp;to w&nbsp;sposób niewzbudzający najmniejszych podejrzeń użytkownika tego urządzenia. Aby jednak Pegasus mógł rozwinąć skrzydła, trzeba było zapewnić mu odpowiednie warunki; NSO wymagało, by centrum operacyjne, w&nbsp;którym firmowi technicy instalowali sprzętowe komponenty systemu, składało się z&nbsp;dwóch oddzielnych pomieszczeń, w&nbsp;których musiała być utrzymywana stała temperatura 18°C. Oprócz wydajnej klimatyzacji oba pomieszczenia musiały również posiadać alarmy przeciwpożarowe i&nbsp;odpowiednio oznakowane wyjścia ewakuacyjne. W&nbsp;chłodzonym pomieszczeniu, w&nbsp;którym na co dzień pracował Jose, znajdowały się dwie dwumetrowej wysokości szafy serwerowe, mogące pomieścić dostarczony przez lokalnego partnera firmy NSO osprzęt niezbędny do działania Pegasusa: układ podtrzymywania zasilania, modemy GSM służące do wysyłania wiadomości SMS, a&nbsp;także co najmniej cztery serwery i&nbsp;dwa routery wyposażone w&nbsp;solidne firewalle.</p>

  <p class="calibre8">Agencja, dla której pracował Jose, zapewniła infrastrukturę telekomunikacyjną: sieć światłowodową, przewodowe połączenia Ethernet, możliwość łączenia się z&nbsp;telefonami komórkowymi za pośrednictwem dwóch operatorów GSM oraz około dwudziestu różnych adresów IP. W&nbsp;drugim pomieszczeniu umieszczono 10-terabajtowy serwer, na którym przechowywano dane pobrane w&nbsp;danym dniu przez Pegasusa z&nbsp;zainfekowanych urządzeń. Dane te były następnie przesiewane i&nbsp;kategoryzowane (lub usuwane, jeśli okazały się nieprzydatne) przez analityków. Efektem pracy specjalistów od analizy danych były niemal codzienne raporty z&nbsp;ostrzeżeniami przed wykrytymi planami przestępstw, propozycjami nowych kierunków śledztw, a&nbsp;także listami osób, które zdaniem analityków należało poddać inwigilacji.</p>

  <p class="calibre8">Jose i&nbsp;pozostali operatorzy monitorowali jednocześnie kilkaset telefonów komórkowych, przy czym nie były to stale te same numery. Ich przełożeni zawsze wybierali najbardziej priorytetowe w&nbsp;danym momencie cele, dlatego Jose i&nbsp;jego koledzy mogli w&nbsp;każdej chwili zostać poproszeni o&nbsp;zaprzestanie monitorowania któregoś z&nbsp;zainfekowanych telefonów i&nbsp;aktywowanie oprogramowania szpiegującego na innym. Razem z&nbsp;każdym nowym numerem telefonu operatorzy otrzymywali przygotowane przez specjalistów z&nbsp;działu socjotechnicznego wskazówki dotyczące treści SMS-ów wysyłanych do użytkownika danego numeru. „W&nbsp;naszym przypadku było to całkiem proste”, przyznaje Jose. „[Moimi] celami byli członkowie zorganizowanych grup przestępczych, dlatego nie trzeba było zbytnio kombinować. Treść [SMS-ów] zawsze miała związek z&nbsp;pornografią. Dzięki temu praktycznie było pewne, że cel kliknie w&nbsp;podsunięty mu odnośnik”.</p>

  <p class="calibre8">Jose wpisywał wiadomość i&nbsp;klikał przycisk „Wyślij”, a&nbsp;resztą zajmował się Pegasus. W&nbsp;celu ukrycia końcowego użytkownika systemu SMS-y wysyłane były za pośrednictwem serwerów anonimizujących. „Wiadomość przechodziła przez wiele serwerów na całym świecie”, mówi jeden z&nbsp;meksykańskich informatyków, który widział system w&nbsp;akcji. „Mogła przebyć drogę z&nbsp;Chin do Australii, z&nbsp;Australii do Amsterdamu, z&nbsp;Amsterdamu do Panamy i&nbsp;z&nbsp;Panamy do urządzenia docelowego”.</p>

  <p class="calibre8">Całą swoją pracę Jose wykonywał przy jednym z&nbsp;kilku terminali w&nbsp;centrum operacyjnym; każdy z&nbsp;nich wyposażony był w&nbsp;320-gigabajtowy dysk twardy, 3 gigabajty pamięci RAM i&nbsp;wielki monitor, na którym operatorzy mogli obserwować wszystkie sztuczki i&nbsp;triki, jakie miał w&nbsp;swoim arsenale Pegasus. Wystarczyło, że Jose usadowił się wygodnie w&nbsp;obrotowym fotelu i&nbsp;wpisał numer monitorowanego telefonu. System wyświetlał wtedy na ekranie zestaw modułów odwzorowujących wszystkie aplikacje i&nbsp;funkcje zainfekowanego telefonu. Wśród modułów przedstawionych w&nbsp;postaci małych pól po prawej stronie ekranu mogło znajdować się na przykład pole reprezentujące WhatsAppa, Signala lub jakąkolwiek inną aplikację do przesyłania wiadomości (zaszyfrowanych lub nie). Kliknięcie w&nbsp;to pole dawało operatorowi systemu dostęp do wszystkich wiadomości zarchiwizowanych w&nbsp;pamięci telefonu oraz do każdej wiadomości wysłanej i&nbsp;odebranej od momentu infekcji, w&nbsp;tym także do tych, które zostały skasowane przez użytkownika telefonu; te ostatnie wyświetlane były na ekranie Jose w&nbsp;bledszym niż inne odcieniu, co nadawało im nieco widmowy wygląd. Oprócz modułów komunikatorów Jose miał również dostęp do modułu poczty elektronicznej; modułu historii połączeń; modułu wiadomości głosowych; modułów geolokalizacji w&nbsp;czasie rzeczywistym i&nbsp;historii lokalizacji czy modułów mikrofonu i&nbsp;kamery urządzenia. Aplikacja, którą chciał sprawdzić lub na bieżąco monitorować, wyświetlała się po lewej stronie ekranu, zapewniając mu przejrzysty dostęp do wszystkich interesujących go informacji. „Gdybym zechciał, na przykład, uzyskać dostęp do przedniej kamery telefonu, wystarczyło, że kliknąłem w&nbsp;odpowiednie pole i&nbsp;na ekranie pojawiał się powiększony obraz z&nbsp;przedniej kamery. Jeśli chciałem monitorować geolokalizację telefonu, klikałem w&nbsp;pole geolokalizacji i&nbsp;na moim ekranie wyświetlała się mapa”. Operatorzy systemu mogli kliknąć na listę połączeń i&nbsp;sprawdzić, z&nbsp;kim najczęściej kontaktowała się inwigilowana osoba i&nbsp;czy wśród jej rozmówców byli na przykład jacyś funkcjonariusze lokalnej policji, co mogłoby wskazywać na powiązania z&nbsp;przestępczym syndykatem. Operator mógł też w&nbsp;dowolnym momencie włączyć zdalnie mikrofon w&nbsp;zainfekowanym telefonie i&nbsp;podsłuchiwać w&nbsp;czasie rzeczywistym każdą rozmowę prowadzoną w&nbsp;zasięgu tego mikrofonu.</p>

  <p class="calibre8">Jose do dziś jest dumny z&nbsp;pracy, którą wykonał za pomocą Pegasusa, i&nbsp;podkreśla, że w&nbsp;jego zespole używano oprogramowania szpiegowskiego tylko w&nbsp;granicach obowiązującego w&nbsp;Meksyku prawa i&nbsp;tylko w&nbsp;tych przypadkach, w&nbsp;których było to naprawdę konieczne. „To nie są zwykłe przestępstwa, do jakich dochodzi na ulicy; to przestępstwa popełniane przez ludzi dysponujących potężnym zapleczem finansowym, infiltrujących wszystkie szczeble władzy”, mówi Jose. „Do walki z&nbsp;nimi niezbędne są narzędzia o&nbsp;bardziej inwazyjnym charakterze niż te, które służą do zwalczania zwyczajnej przestępczości”.</p>

  <p class="calibre8">Analitycy, z&nbsp;którymi współpracował, nie grzebali w&nbsp;informacjach natury osobistej i&nbsp;wstydliwych szczegółach z&nbsp;życia prywatnego osób poddawanych inwigilacji, o&nbsp;ile nie miały one nic wspólnego z&nbsp;działalnością przestępczą. Ale im więcej czasu spędzał Jose przy terminalu Pegasusa, tym lepiej rozumiał niebezpieczeństwo z&nbsp;tym związane. Zaczął postrzegać Pegasusa jako coś w&nbsp;rodzaju cybernetycznego diabła. Nie dlatego, że Pegasus sam czynił zło, ale dlatego, że niczym diabeł wystawiał innych na pokuszenie. „To właśnie tutaj czynnik ludzki odgrywa kluczową rolę”, mówi Jose. „Wiedzieliśmy, jak bardzo inwazyjny był ten system, jak szczegółowy dawał wgląd w&nbsp;życie naszych celów, i&nbsp;rozumieliśmy, że nie wolno nam ulec tej pokusie”.</p>

  <p class="calibre8">„Każdy, kto zajmuje stanowisko, na którym trzeba podejmować decyzje związane z&nbsp;wykorzystaniem tego typu narzędzi, narażony jest na pokusę wnikania w&nbsp;czyjeś życie w&nbsp;celu zaspokojenia chorobliwej ciekawości (…) Tego rodzaju narzędzia wywołują u&nbsp;dysponujących nimi [funkcjonariuszy państwowych] poczucie supremacji, władzy, kontroli. Ich użycie może nabrać perwersyjnego charakteru; można zacząć wykorzystywać je dla własnej satysfakcji, a&nbsp;nie dla dobra publicznego”.</p>

  <p class="m0-2sp">W&nbsp;tym samym czasie, gdy uruchamiano operację z&nbsp;użyciem Pegasusa, w&nbsp;której brał udział Jose, nad najważniejszymi urzędnikami państwowymi w&nbsp;Meksyku zaczęły zbierać się ciemne chmury. Prezydent Enrique Peña Nieto nasilił zapoczątkowane przez Felipe Calderóna działania wymierzone w&nbsp;przestępczość narkotykową, które przynosiły podobne skutki co dolewanie oliwy do ognia. Kiedy meksykańskim władzom udawało się usunąć któregoś z&nbsp;narkotykowych baronów, na danym terenie często wybuchały krwawe walki o&nbsp;schedę po zdetronizowanym bossie, w&nbsp;których uczestniczyły różne frakcje pozbawionego przywódcy kartelu, a&nbsp;także konkurencyjne gangi, dążące do poszerzenia swoich stref wpływów. Za rządów Calderóna i&nbsp;jego następcy wskaźnik morderstw w&nbsp;Meksyku wzrósł trzykrotnie. Jesienią 2014 roku, po niespełna dwóch latach rządów Peñi Nieta, na czołówki światowych mediów trafiła informacja o&nbsp;wydarzeniu będącym symbolem chaosu, w&nbsp;jakim pogrążał się Meksyk. W&nbsp;stanie Guerrero grupa studentów kolegium nauczycielskiego zarekwirowała w&nbsp;swoim mieście kilka autobusów, którymi zamierzali pojechać na odbywający się w&nbsp;sąsiedniej miejscowości protest przeciw polityce lokalnych władz. Po drodze wpadli w&nbsp;zasadzkę zorganizowaną przez funkcjonariuszy policji stanowej. Działania policjantów były nadzwyczaj brutalne jak na próbę zatrzymania sprawców lekkomyślnego wybryku. W&nbsp;starciu z&nbsp;policją zginęło sześć osób, a&nbsp;czterdzieści zostało rannych. Czterdziestu trzech studentów zaginęło bez wieści.</p>

  <p class="calibre8">Rząd Peñi Nieta obiecał wyjaśnić sprawę zaginięcia, ale mijały kolejne tygodnie, a&nbsp;los czterdziestu trzech osób nadal pozostawał nieznany. Wywołało to falę ulicznych protestów, która przetoczyła się przez cały kraj, od Guerrero przez Mexico City aż po Acapulco. Uczestnicy wielotysięcznych demonstracji nieśli plakaty z&nbsp;fotografiami zaginionych studentów.</p>

  <p class="calibre8">7 listopada 2014 roku, sześć tygodni po policyjnej zasadzce, administracja prezydenta wydała wreszcie oficjalne, choć dość skąpe oświadczenie. Prokurator generalny Meksyku Jesus Murillo Karam poinformował na konferencji prasowej, że do uprowadzenia i&nbsp;zamordowania czterdziestu trzech osób przyznali się członkowie lokalnego gangu narkotykowego. Mężczyźni zeznali w&nbsp;śledztwie, że torturowali, a&nbsp;następnie zabili porwanych studentów. Ciała zabitych rozczłonkowali i&nbsp;spalili na stosie, zęby i&nbsp;kości zmielili, po czym upchnęli wszystkie pozostałości do plastikowych worków na śmieci i&nbsp;wrzucili je do pobliskiej rzeki. Śledczym udało się odnaleźć niektóre z&nbsp;tych worków. Karam stwierdził, że dowody bezspornie świadczyły o&nbsp;tym, że doszło do masowego mordu, ale, jak dodał, „znaczna degradacja ludzkich szczątków spowodowana przez ogień utrudnia wyodrębnienie z&nbsp;nich DNA i&nbsp;identyfikację ofiar”.</p>

  <p class="calibre8">Karam nie chciał komentować pogłosek, że to policjanci, którzy zatrzymali autobusy, mogli wydać studentów w&nbsp;ręce gangsterów. Trudno stwierdzić, czy prokurator generalny i&nbsp;podlegli mu śledczy nie mieli pełnej wiedzy o&nbsp;okolicznościach porwania i&nbsp;śmierci studentów, czy też rozmyślnie ukrywali pewne fakty przed opinią publiczną (która dopiero kilka lat później dowiedziała się o&nbsp;fatalnym w&nbsp;skutkach błędzie popełnionym nieświadomie przez studentów&nbsp;&ndash; w&nbsp;dwóch zarekwirowanych przez nich autobusach współpracujący z&nbsp;lokalną policją członkowie kartelu ukryli wcześniej heroinę, którą zamierzali przemycić do Stanów Zjednoczonych). Prokurator generalny nie wydawał się świadomy tego, że wkrótce po zatrzymaniu przez policję autobusów ze studentami baron narkotykowy z&nbsp;Guerrero i&nbsp;zastępca komendanta lokalnej policji wymieniali się wiadomościami tekstowymi, w&nbsp;których uzgadniali, gdzie dokładnie policjanci mają przekazać studentów w&nbsp;ręce gangsterów. „Masakra studentów&nbsp;&ndash; powiedział były dyrektor DEA do spraw operacji zagranicznych, gdy w&nbsp;2021 roku wyszły na jaw wszystkie okoliczności porwania&nbsp;&ndash; była skutkiem powiązań między meksykańską policją, wojskiem i&nbsp;zorganizowaną przestępczością, a&nbsp;także tuszowania informacji na ten temat przez rząd Meksyku”.</p>

  <p class="calibre8">Sfrustrowanym obywatelom Meksyku nie trzeba było mówić o&nbsp;tych powiązaniach ani o&nbsp;próbach ukrywania ich przez władze&nbsp;&ndash; już w&nbsp;listopadzie 2014 roku doskonale zdawali sobie z&nbsp;tego wszystkiego sprawę. Meksykańskie społeczeństwo miało tego dość, a&nbsp;to oznaczało, że Peña Nieto i&nbsp;jego rząd znaleźli się w&nbsp;poważnych tarapatach. Sytuację pogorszył dodatkowo prokurator generalny Karam, który na zakończenie swojej burzliwej konferencji prasowej pozwolił sobie na wyjątkowo niefortunny dóbr słów: „Ya me cansé” (Wystarczy, jestem zmęczony).</p>

  <p class="calibre8">W&nbsp;ciągu kilku godzin to lekkomyślnie wypowiedziane zdanie stało się hashtagiem, który zaczął błyskawicznie zyskiwać na popularności. Reakcje na słowa Karama pojawiały się w&nbsp;mediach społecznościowych na całym świecie, a&nbsp;zwłaszcza w&nbsp;Meksyku. Jedna z&nbsp;meksykańskich reżyserek zamieściła na YouTubie swój manifest. „Senor Murillo Karam, ja też jestem zmęczona”, powiedziała Natalia Beristain. „Mam dość tego, że w&nbsp;tym kraju ludzie znikają bez wieści i&nbsp;tego, że zabija się tu kobiety. Mam dość trupów, dekapitacji, zwłok wiszących na wiaduktach, zniszczonych rodzin, matek bez dzieci, dzieci bez ojców. Mam dość klasy politycznej, która zawłaszczyła mój kraj; klasy, która korumpuje, kłamie i&nbsp;zabija. Ja też jestem zmęczona”.</p>

  <p class="calibre8">Nazajutrz piętnaście tysięcy ludzi przemaszerowało przez centrum Mexico City. Protest miał generalnie pokojowy charakter, chociaż wielu jego uczestników było wściekłych, a&nbsp;do ochrony Pałacu Narodowego trzeba było wysłać oddziały policji wyspecjalizowane w&nbsp;tłumieniu zamieszek, ponieważ najbardziej zapalczywi uczestnicy marszu pomalowali sprayem fasadę budynku, wybili okna i&nbsp;grozili podpaleniem północnej bramy&nbsp;&ndash; Puerta Mariana.</p>

  <p class="calibre8">Dzień później wydarzyło się coś, co nie miało wprawdzie związku z&nbsp;masakrą w&nbsp;Guerrero, ale jeszcze bardziej pogrążyło prezydenta Meksyku. Zespół reporterów pod kierownictwem znanej i&nbsp;szanowanej dziennikarki Carmen Aristegui opublikował będący rezultatem wielomiesięcznego dziennikarskiego śledztwa artykuł o&nbsp;Casa Blanca (Białym Domu)&nbsp;&ndash; nowej luksusowej rezydencji o&nbsp;wartości 7 milionów dolarów, z&nbsp;siedmioma sypialniami, podziemnym parkingiem, tarasem wychodzącym na okazały ogród, łazienką ze spa, windą oraz jacuzzi i&nbsp;barem na najwyższym piętrze. Wszystkie te luksusy pozostawały do wyłącznej dyspozycji prezydenta i&nbsp;jego żony, gwiazdy meksykańskich telenoweli Angéliki Rivery, choć formalnie nie byli oni właścicielami tej posiadłości. Casa Blanca była własnością Grupo Higa, firmy, która wybudowała ją specjalnie dla prezydenckiej pary i&nbsp;urządziła według życzeń Peñi Nieta i&nbsp;jego żony.</p>

  <p class="calibre8">Dziennikarze ustalili, że firma Grupo Higa, należąca do Juana Armanda Hinojosy Cantú, podpisała kilka dużych kontraktów budowlanych z&nbsp;władzami stanu Meksyk w&nbsp;latach 2005&ndash;2011, czyli wtedy, gdy gubernatorem był tam Peña Nieto. Firma była też częścią konsorcjum, które wygrało niedawno rządowy przetarg na budowę szybkiej kolei z&nbsp;Mexico City do Querétaro. Aristegui i&nbsp;jej koledzy dysponowali dowodami na poparcie twierdzeń zawartych w&nbsp;artykule: zdobyli kopie aktów własności ziemi i&nbsp;rządowych umów. Aferę Casa Blanca relacjonowały media na całym świecie.</p>

  <p class="calibre8">W&nbsp;innych okolicznościach cała sprawa mogłaby zostać uznana za kolejny, niespecjalnie szokujący przypadek korupcji, ale w&nbsp;połączeniu ze społecznym gniewem wywołanym tragicznym losem zaginionych studentów&nbsp;&ndash; okładka bieżącego numeru tygodnika „Proceso” podzielona została na dwie części, z&nbsp;których jedna przedstawiała zdjęcie rodziców zamordowanych studentów, druga zaś wnętrze willi Casa Blanca&nbsp;&ndash; stanowiła ciężki cios dla prezydenta, który próbował przekonać obywateli Meksyku i&nbsp;resztę świata o&nbsp;swojej uczciwości. Peña Nieto anulował kontrakt Grupo Higa na budowę szybkiej kolei, a&nbsp;pierwsza dama Angélica Rivera wystąpiła w&nbsp;telewizji, aby wyjaśnić, że jest w&nbsp;trakcie finalizowania zaplanowanego już wcześniej zakupu Casa Blanca i&nbsp;że od początku zamierzała zapłacić za rezydencję z&nbsp;własnych pieniędzy. Nie uspokoiło to jednak sytuacji. „W&nbsp;przeciwieństwie do Carmen Aristegui, dziennikarki, która ujawniła aferę Casa Blanca&nbsp;&ndash; zauważył jeden z&nbsp;komentatorów&nbsp;&ndash; Peña Nieto nie przedstawił żadnych dokumentów na poparcie swojej wersji tej historii”.</p>

  <p class="calibre8">Dwa dni po telewizyjnym wystąpieniu pierwszej damy, 20&nbsp;listopada 2014 roku, w&nbsp;Mexico City miała miejsce potężna demonstracja, na którą ludzie ściągnęli z&nbsp;całego kraju pociągami, autobusami, samochodami, a&nbsp;nawet pieszo. Protest, jak podkreślali jego uczestnicy, odbył się w&nbsp;104 rocznicę wybuchu rewolucji, która doprowadziła do obalenia w&nbsp;Meksyku dyktatury. Demonstracja była długa, głośna i&nbsp;momentami miała gwałtowny przebieg&nbsp;&ndash; poleciało kilka koktajli Mołotowa, doszło też do starć z&nbsp;policją&nbsp;&ndash; ale przede wszystkim stanowiła wyraz gniewu, jaki ogarnął Meksykanów. Była kulminacją tego, co pewien meksykański poeta i&nbsp;powieściopisarz określił jako „pięćdziesiąt sześć dni marszów, strajków okupacyjnych, strajków nauczycieli i&nbsp;studentów, plądrowania centrów handlowych i&nbsp;supermarketów, demolowania i&nbsp;palenia budynków publicznych, zajmowania punktów poboru opłat, blokowania autostrad, a&nbsp;także masowych postów i&nbsp;modlitw”. Tamtego dnia w&nbsp;Mexico City demonstranci nieśli transparenty z&nbsp;hasłami „Peña, lud cię nie znosi” i&nbsp;„Peña, podaj się do dymisji!”. Palono zdjęcia prezydenta, a&nbsp;na placu Zocalo spalono także symbolizującą go kukłę.</p>

  <p class="calibre8">W&nbsp;takich momentach wystawiane są na pokusę ludzkie sumienia. W&nbsp;dniu demonstracji w&nbsp;Mexico City ktoś wysłał Carmen Aristegui SMS-a&nbsp;oznaczonego jako pilny, z&nbsp;prośbą o&nbsp;kliknięcie w&nbsp;załączony link. Aristegui nie znała nadawcy i&nbsp;ostatecznie nie otworzyła odnośnika.</p>

  <p class="m0-2sp">Peña Nieto próbował stawić czoła wzbierającej fali społecznego niezadowolenia najlepiej jak potrafił: obiecał bardziej wnikliwe zbadanie wszystkich okoliczności porwania studentów i&nbsp;zreformowanie meksykańskiego wymiaru sprawiedliwości. Ogłosił też wszczęcie pełnego dochodzenia dotyczącego afery Casa Blanca; miało być ono przeprowadzone przez ministra administracji, który kilka miesięcy później oczyścił prezydenta i&nbsp;jego żonę z&nbsp;zarzutów. „Mimo że działałem zgodnie z&nbsp;prawem&nbsp;&ndash; kajał się publicznie Peña Nieto&nbsp;&ndash; to jednak popełniłem błąd, który odbił się negatywnie na mojej rodzinie, zaszkodził mojemu rządowi już na początku kadencji i&nbsp;osłabił zaufanie społeczeństwa do władzy. Osobiście odczułem irytację obywateli Meksyku. Doskonale ich rozumiałem. Dlatego pokornie proszę o&nbsp;przebaczenie i&nbsp;po raz kolejny szczerze przepraszam za oburzenie i&nbsp;zgorszenie, które wywołałem”.</p>

  <p class="calibre8">Tymczasem oburzenie i&nbsp;zgorszenie poczynaniami Peñi Nieta, a&nbsp;także jego wiernej kamaryli, wcale nie słabło. Kiedy wiosną 2016 roku opublikowano rezultaty koordynowanego przez Bastiana Obermayera międzynarodowego śledztwa dziennikarskiego pod kryptonimem „Projekt Panama”, na prezydenta Meksyku spadł kolejny cios. Tym razem zadał go Jorge Carrasco z&nbsp;tygodnika „Proceso”. Jorge, kluczowy członek dziennikarskiego konsorcjum badającego aferę Panama Papers, ujawnił poczynania niewielkiej grupy zamożnych meksykańskich biznesmenów, którzy założyli trusty offshore, aby zminimalizować ciążące na nich obciążenia podatkowe. „W&nbsp;tym gronie szczególnie aktywny był faworyt prezydenta Peñi Nieta i&nbsp;beneficjent licznych rządowych kontraktów, Juan Armando Hinojosa Cantú”, napisał Jorge 3 kwietnia 2016 roku. „Jak wynika z&nbsp;dokumentów, do których udało nam się dotrzeć, właściciel Grupo Higa to jeden z&nbsp;najważniejszych meksykańskich klientów [panamskiej] kancelarii prawniczej. Fundator tzw. Białego Domu Peñi Nieta, a&nbsp;także rezydencji ministra skarbu, Luisa Videgaraya&nbsp;&ndash; osoby odpowiedzialnej za ściąganie podatków&nbsp;&ndash; pospiesznie wyprowadzał pieniądze z&nbsp;Meksyku”.</p>

  <p class="calibre8">„W&nbsp;lipcu ubiegłego roku, w&nbsp;samym środku burzy wywołanej ujawnieniem jego bliskich relacji z&nbsp;Peñą Nietem, Hinojosa Cantú starał się ulokować za granicą ponad sto milionów dolarów, wykorzystując do tego rozbudową sieć transferową w&nbsp;kilku różnych krajach”.</p>

  <p class="calibre8">„Redakcja «Proceso» zwróciła się do Departamentu do spraw Komunikacji Grupo Higa z&nbsp;prośbą o&nbsp;informacje na temat wysokości dochodów zgłoszonych przez Hinojosę Cantú do urzędu skarbowego, ale nie uzyskaliśmy odpowiedzi. Kancelaria Prezydenta Republiki również odmówiła nam komentarza w&nbsp;tej sprawie”.</p>

  <p class="calibre8">Kilka tygodni później, gdy w&nbsp;mediach wciąż pojawiały się kolejne artykuły dotyczące Panama Papers, Jorge Carrasco otrzymał wiadomość tekstową o&nbsp;następującej treści: „Witaj Jorge. Chcę podzielić się z&nbsp;tobą notatką, którą opublikowało dziś Animal Politico. Myślę, że warto udostępnić ją dalej”. Jorge znał Animal Politico&nbsp;&ndash; redakcja tego serwisu internetowego miała sporo osiągnięć na polu dziennikarstwa śledczego. Ale nie rozpoznał numeru, z&nbsp;którego wysłano SMS-a. „Z&nbsp;kim mam przyjemność?”, odpisał. Pytanie pozostało bez odpowiedzi. Jorge nie kliknął w&nbsp;załączony link, ale też nie skasował SMS-a. Jak się okazało, zachowanie tej wiadomości miało kluczowe znaczenie dla Projektu Pegasus.</p>
</div>


<div class="calibre3" id="calibre_link-13">
  <h1 class="chapnum" title="Rozdział 7. „Domykanie pierwszego kręgu”. Sandrine">Rozdział 7</h1>

  <p class="chaptit">„Domykanie pierwszego kręgu”</p>

  <p class="chapwho">Sandrine</p>

  <p class="m">Jorge Carrasco był nieco zaskoczony, gdy Paloma de Dinechin zapytała go, czy nadal posiada telefon komórkowy, którego używał cztery lata wcześniej, czyli wiosną 2016 roku. Był październik 2020 roku, a&nbsp;Paloma zbierała w&nbsp;Meksyku ostatnie materiały do Projektu Kartel, który był już bliski finalizacji. Wraz z&nbsp;kilkoma osobami z&nbsp;ekipy filmowej spędziła większość soboty na przeprowadzaniu z&nbsp;Jorge uzupełniającego wywiadu, którego tematem były pewne otwarte wątki sprawy zabójstwa jego koleżanki z&nbsp;„Proceso”, Reginy Martínez, a&nbsp;także następstwa tego wydarzenia. Ale Paloma miała jeszcze inne zadanie: przekonać Jorge, żeby zgodził się przekazać swój telefon do analizy, która pozwoliłaby wykryć ślady ewentualnej infekcji oprogramowaniem szpiegującym.</p>

  <p class="calibre8">Laurent i&nbsp;ja poświęciliśmy dużo czasu na ustalanie z&nbsp;Palomą, w&nbsp;jaki sposób powinna przekonać Jorge do udostępnienia nam swojego telefonu. Chcieliśmy przekazać mu możliwie najwięcej informacji, nie ujawniając jednak tego, że mieliśmy dostęp do przekazanej nam przez informatora ogromnej ilości danych dotyczących NSO i&nbsp;Pegasusa.</p>

  <p class="calibre8">Paloma poruszyła z&nbsp;Jorge sprawę telefonu dopiero pod koniec dnia, już po zakończeniu wywiadu. Była na tyle otwarta w&nbsp;swoich wyjaśnieniach, na ile mogła sobie na to pozwolić; poinformowała, że Forbidden Stories chciałoby sprawdzić zawartość jego starego telefonu za pomocą nowego narzędzia informatyki śledczej, opracowanego przez dwóch ekspertów z&nbsp;Amnesty International Security Lab. Jorge założył, że sprawdzenie jego telefonu miałoby być częścią dochodzenia w&nbsp;ramach Projektu Kartel. Zdawał sobie jednak sprawę, że Paloma nie mówi mu wszystkiego i&nbsp;to podsyciło narastającą w&nbsp;nim już od jakiegoś czasu frustrację, wywołaną poczuciem, że utrzymujemy go w&nbsp;niewiedzy na temat ważnych aspektów śledztwa, którego był przecież kluczowym uczestnikiem. Kilka miesięcy wcześniej, gdy tylko dowiedzieliśmy się, że jego telefon mógł zostać zainfekowany Pegasusem, poprosiliśmy Jorge o&nbsp;wycofanie się z&nbsp;grupy na Signalu, na której omawiane były sprawy dotyczące Projektu Kartel. Od tego czasu komunikowaliśmy się z&nbsp;nim niemal wyłącznie za pośrednictwem jednego z&nbsp;dziennikarzy tygodnika „Proceso”. „Pamiętam, że prosiłem Sandrine o&nbsp;pogłębienie wymiany informacji”, wspominał później Jorge. „Uderzyło mnie, że komunikacja między nami została ograniczona”.</p>

  <p class="calibre8">Jorge Carrasco jest bardzo utalentowanym dziennikarzem i&nbsp;osobą o&nbsp;przenikliwym umyśle. Od dwudziestu lat zajmuje się informowaniem czytelników o&nbsp;rozmaitych alarmujących faktach i&nbsp;zdarzeniach, do których dochodzi w&nbsp;sferze biznesowej oraz w&nbsp;instytucjach publicznych: opisuje zarówno działalność meksykańskich karteli narkotykowych, jak i&nbsp;budzące wątpliwości poczynania tamtejszych agencji policyjnych, wojskowych i&nbsp;wywiadowczych. W&nbsp;swoim dorobku ma między innymi ważne teksty dotyczące wycieku danych firmy Hacking Team w&nbsp;2015 roku oraz wykorzystywania w&nbsp;Meksyku oprogramowania szpiegowskiego RCS. W&nbsp;2017 roku wraz ze swoimi kolegami z&nbsp;„Proceso” napisał cykl artykułów w&nbsp;reakcji na odkrycie przez Citizen Lab dowodów na użycie Pegasusa do inwigilacji meksykańskich obywateli, w&nbsp;tym Carmen Aristegui i&nbsp;innych dziennikarzy, inicjatorów wprowadzenia w&nbsp;Meksyku podatku od napojów słodzonych, a&nbsp;nawet niektórych prawników reprezentujących rodziców czterdziestu trzech zaginionych studentów z&nbsp;Guerrero. Jorge od lat zastanawiał się, czy on sam również jest celem cyfrowej inwigilacji. Zagadnięty przez Palomę w&nbsp;sprawie udostępnienia nam swojego telefonu w&nbsp;tamtą październikową sobotę 2020 roku, Jorge odparł, że wprawdzie nadal ma swoją starą komórkę, ale niestety nie pamięta numeru PIN.</p>

  <p class="calibre8">W&nbsp;Meksyku Paloma napotkała wiele nieoczekiwanych trudności; praca w&nbsp;tym kraju stanowiła nie lada wyzwanie dla dwudziestotrzyletniej reporterki, która wciąż uczyła się dziennikarskiego fachu. Paloma miała zwyczaj puentowania każdej wypowiedzi i&nbsp;każdego zadanego pytania rozbrajającym uśmiechem, który zaskarbiał jej przychylność rozmówców. Ale w&nbsp;Meksyku czarujący sposób bycia nie zawsze wystarczał. Paloma spędziła sporo dni w&nbsp;Veracruz, poznając najbliższych przyjaciół Reginy Martínez, żadne z&nbsp;nich nie chciało jednak wypowiadać się pod własnym nazwiskiem na temat jej zabójstwa. Nie miało dla nich znaczenia, że od tamtego tragicznego wydarzenia minęło już siedem lat; w&nbsp;Veracruz duchy przeszłości nie dają żyjącym spokoju, a&nbsp;ich obecność jest stale wyczuwalna. Po kilku dniach spędzonych w&nbsp;tym mieście Paloma stała się bardziej wyczulona na wszelkie niepokojące sygnały. Podczas pobytu w&nbsp;Meksyku codziennie telefonowała do naszego paryskiego biura, a&nbsp;jej relacje z&nbsp;Veracruz mogły wzbudzać obawy. Pamiętam, jak zadzwoniła do nas po odwiedzeniu ulicy, na której mieszkała i&nbsp;zginęła Regina Martínez. Paloma wyznała, że miała złe przeczucia co do tego miejsca, zupełnie jakby wiał tam wiatr zwiastujący jakieś nieszczęście. Czuła, że niektórym ludziom z&nbsp;sąsiedztwa nie należy ufać. Jeden z&nbsp;jej najlepszych informatorów był tak zdenerwowany, że kazał jej czym prędzej wsiąść do taksówki&nbsp;&ndash; „Wynośmy się stąd”, powiedział&nbsp;&ndash; i&nbsp;pojechać gdzieś, gdzie mogliby bezpiecznie porozmawiać.</p>

  <p class="calibre8">Byłam zaskoczona, że nawet takie okoliczności nie zachwiały jej dociekliwością i&nbsp;odwagą, czyli tymi cechami, które rok wcześniej przekonały Laurenta do zatrudnienia Palomy. Pełne brzmienie jej nazwiska&nbsp;&ndash; Dupont de Dinechin&nbsp;&ndash; mogłoby sugerować, że pochodzi z&nbsp;arystokratycznej francuskiej rodziny, szczycącej się długą historią i&nbsp;mieszkającej w&nbsp;wielkich zamkach. Ale poza nazwiskiem Paloma nie ma nic z&nbsp;arystokratki. Wychowali ją rodzice, których ona sama opisuje jako „hipisów”. Jej ojciec jest Francuzem, a&nbsp;matka Chilijką. Tym, co uderzyło nas w&nbsp;Palomie już w&nbsp;trakcie naszego pierwszego spotkania, była jej sumienność. Zanim przyszła do nas na rozmowę kwalifikacyjną, przeczytała od deski do deski każdy tekst opublikowany przez Forbidden Stories. Potrafiła sparafrazować albo zacytować z&nbsp;pamięci treść wywiadów, których Laurent udzielił przed laty, gdy powoływał do życia Forbidden Stories. Cechuje ją też naturalna dojrzałość, a&nbsp;także twardość charakteru, która z&nbsp;pewnością przydaje się w&nbsp;uprawianiu jej ulubionej dyscypliny sportu: rugby.</p>

  <p class="calibre8">Mówiąca biegle po francusku, angielsku i&nbsp;hiszpańsku Paloma jeszcze przed ukończeniem 22 roku życia nakręciła krótki film dokumentalny o&nbsp;przemocy wobec rdzennych mieszkańców Chile i&nbsp;odbyła sześciomiesięczny staż reporterski w&nbsp;wydawnictwie cyfrowym w&nbsp;Guerrero, jednym z&nbsp;najbardziej niebezpiecznych miejsc w&nbsp;Meksyku. Wkrótce po dołączeniu do zespołu Forbidden Stories Paloma stała się kluczowym kontaktem dla naszych najcenniejszych informatorów, pomagających nam przy Projekcie Kartel; to do niej zwracali się nasi partnerzy z&nbsp;różnych redakcji, gdy potrzebowali pomocy w&nbsp;zweryfikowaniu jakichś faktów lub w&nbsp;dotarciu do jakiegoś trudno dostępnego źródła informacji. Na końcowym etapie prac nad Projektem Kartel Paloma odbierała po dziesięć telefonów dziennie z&nbsp;prośbami o&nbsp;potwierdzenie takiej czy innej informacji. Nie miałam więc żadnych wątpliwości, powierzając jej misję przekonania Jorge do udostępnienia nam swojego telefonu, który tym samym stałby się pierwszym sprawdzonym przez nas numerem z&nbsp;listy.</p>

  <p class="calibre8">Jorge pojawił się w&nbsp;hotelu Palomy kilka dni po wywiadzie. Miał ze sobą swój stary telefon. Po paru próbach udało mu się w&nbsp;końcu wprowadzić właściwy numer PIN, który odblokował urządzenie. Jorge wciąż się wahał, czy pozwolić nam na wykonanie kopii zapasowej danych zapisanych w&nbsp;jego telefonie, zawierającej pełną listę kontaktów oraz wszystkie wiadomości tekstowe, zarówno te wysłane, jak i&nbsp;&ndash; co było kluczowe z&nbsp;naszego punktu widzenia&nbsp;&ndash; te odebrane, wraz z&nbsp;sygnaturami czasowymi. Jorge chciał się dowiedzieć, czy specjaliści z&nbsp;Security Lab na pewno usuną wszystkie jego dane po zakończeniu pracy z&nbsp;kopią zapasową oraz jak długo będą ją przechowywać. Paloma wyjaśniła, że analiza danych potrwa zapewne około dwóch tygodni&nbsp;&ndash; dość długo, zdaniem Jorge. Ostatecznie jednak Jorge zgodził się na zrobienie kopii danych i&nbsp;przesłanie plików do Claudia i&nbsp;Donnchy w&nbsp;Berlinie.</p>

  <p class="calibre8">Sporządzanie kopii zapasowej może wydawać się stosunkowo prostym zadaniem, ale dla Palomy było to coś nowego. Przed wyjazdem do Meksyku ledwo miała czas na pobieżne przećwiczenie tej procedury w&nbsp;naszym biurze w&nbsp;Paryżu. Trzeba było kilku godzin i&nbsp;wielu prób, by pliki kopii zapasowej zostały ostatecznie pobrane z&nbsp;telefonu Jorge i&nbsp;pomyślnie przesłane na platformę Security Lab. Mając dostęp do wszystkich informacji zapisanych w&nbsp;pamięci telefonu, Claudio i&nbsp;Donncha mogli wykorzystać swoje nowe narzędzie do szukania bardzo specyficznego dowodu kryminalistycznego. „W&nbsp;tamtym czasie&nbsp;&ndash; wspomina Donncha&nbsp;&ndash; wciąż nurtowało nas zasadnicze pytanie: co właściwie oznaczają te dane? (…) Martwiliśmy się, że może się okazać, że nie będziemy w&nbsp;stanie znaleźć śladów oprogramowania szpiegującego. Liczyliśmy się z&nbsp;tym, że nasza operacja może się zakończyć niepowodzeniem”.</p>

  <p class="calibre8">Pierwszy przełomowy moment nastąpił, gdy narzędzie Security Lab wyodrębniło z&nbsp;danych zapisanych w&nbsp;telefonie Jorge dziwnego SMS-a&nbsp;od nieznanego nadawcy: „Witaj Jorge. Chcę podzielić się z&nbsp;tobą notatką, którą opublikowało dziś Animal Politico. Myślę, że warto udostępnić ją dalej”. Jorge otrzymał tę wiadomość, wraz z&nbsp;dołączonym do niej linkiem, zaledwie kilka godzin po tym, jak jego numer telefonu został wpisany na listę, którą później przekazał nam nasz informator. Na uwagę zasługiwała nie tylko zbieżność sygnatur czasowych obu zdarzeń, to jest dodania numeru Jorge do listy i&nbsp;odebrania przez niego podejrzanego SMS-a; równie istotny był numer telefonu nadawcy tego SMS-a. Był to ten sam numer, z&nbsp;którego&nbsp;&ndash; jak wynikało z&nbsp;raportu opublikowanego przez Citizen Lab&nbsp;&ndash; wysłano wcześniej kilka wiadomości SMS do Carmen Aristegui; wszystkie te wiadomości zawierały odnośniki prowadzące do fałszywej strony internetowej, zawierającej exploita umożliwiającego zainstalowanie w&nbsp;telefonie programu Pegasus.</p>

  <p class="calibre8">Telefon Jorge nie nosił śladów infekcji programem szpiegującym; do infekcji nie doszło, ponieważ Jorge zachował się rozsądnie i&nbsp;nie kliknął w&nbsp;odnośnik z&nbsp;otrzymanego SMS-a. Zdołaliśmy jednak znaleźć dowód, że na iPhone’a Jorge przypuszczono cyfrowy atak i&nbsp;wszystko wskazywało na to, że za tym atakiem stało NSO. W&nbsp;dodatku był to zupełnie nowy trop. Jorge nie było w&nbsp;gronie kilkunastu dziennikarzy i&nbsp;innych obywateli Meksyku, zidentyfikowanych wcześniej jako ofiary Pegasusa.</p>

  <p class="calibre8">Już w&nbsp;przypadku pierwszego sprawdzonego przez nas numeru z&nbsp;listy udało się uzyskać potwierdzenie, że był on celem ataku przeprowadzonego najprawdopodobniej na zlecenie któregoś z&nbsp;klientów NSO, a&nbsp;w&nbsp;dodatku był to cel, który zidentyfikowaliśmy jako pierwszy. Nawet takiemu laikowi jak ja wydawało się bardzo mało prawdopodobne, by Jorge mógł być jedyną nową ofiarą Pegasusa, którą narzędzie Security Lab znajdzie wśród pięćdziesięciu tysięcy numerów na naszej liście.</p>

  <p class="calibre8">Claudio i&nbsp;Donncha nie dali tego po sobie poznać, kiedy przedstawiali nam swój pierwszy raport, ale jak sami później przyznali, byli podbudowani wynikami przeprowadzonej analizy. Dysponowali znalezionym w&nbsp;telefonie Jorge dowodem na próbę zainfekowania urządzenia Pegasusem; co więcej, dowód ten stanowił jednocześnie potwierdzenie znaczenia danych z&nbsp;naszej listy. „Znajdujemy w&nbsp;danych numer telefonu, a&nbsp;następnie natrafiamy w&nbsp;tym telefonie na wiadomość, która została wysłana dokładnie wtedy, gdy należało się tego spodziewać. To oznaczało, że jesteśmy na dobrej drodze”.</p>

  <p class="calibre8">Wciąż pozostawało wiele do zrobienia i&nbsp;nadal istniało ryzyko, że, jak ujął to Donncha, „sprawa się rypnie”. Ale Claudio, z&nbsp;charakterystyczną dla niego powściągliwością, stwierdził: „Hm, to może się udać”.</p>

  <p class="m0-2sp">Po powrocie Palomy z&nbsp;Meksyku do Paryża w&nbsp;siedzibie Forbidden Stories dało się wyczuć narastającą presję. W&nbsp;pierwszych dniach grudnia 2020 roku zdarzało mi się widywać Laurenta stojącego w&nbsp;biurze przy otwartym oknie i&nbsp;palącego papierosa&nbsp;&ndash; był to jego stary nawyk, który powracał w&nbsp;pełnych napięcia dniach tuż przed i&nbsp;tuż po publikacji wyników ważnego śledztwa. Wszystkie redakcje zaangażowane w&nbsp;Projekt Kartel miały opublikować swoje materiały tego samego dnia, 6 grudnia 2020 roku, punktualnie o&nbsp;godzinie osiemnastej czasu paryskiego. Członkowie naszego małego zespołu pracowali ciężko i&nbsp;do późna, pisząc własne artykuły, a&nbsp;także odbierając liczne telefony od naszych partnerów z&nbsp;całego świata. Przedstawiciele partnerskich redakcji dzwonili do Palomy z&nbsp;prośbą o&nbsp;zweryfikowanie informacji dotyczących Veracruz; do Audrey w&nbsp;sprawie odkrytych przez nią listów przewozowych, wystawionych w&nbsp;Chinach i&nbsp;w&nbsp;Indiach; do Phineasa, żeby upewnić się co do liczby berett, glocków i&nbsp;innych pistoletów sprowadzonych do Meksyku z&nbsp;Europy, Izraela i&nbsp;Stanów Zjednoczonych. Szefowie redakcji i&nbsp;reprezentujący je prawnicy dzwonili, by uzgodnić sposób sformułowania tez zawartych w&nbsp;publikacjach oraz zaproponować ostatnie poprawki.</p>

  <p class="calibre8">Po raz pierwszy zajmowałam się koordynowaniem tak dużego międzynarodowego śledztwa i&nbsp;czułam się trochę tak, jakbym próbowała zapanować nad stadem niesfornych kotów. W&nbsp;Projekcie Kartel współpracowało w&nbsp;sumie sześćdziesięcioro dziennikarzy z&nbsp;dwudziestu pięciu redakcji z&nbsp;osiemnastu krajów&nbsp;&ndash; i&nbsp;wszyscy oni, podobnie jak my, pracowali po godzinach w&nbsp;ostatnich dniach przed publikacją. Wielu z&nbsp;nich pisało o&nbsp;wciąż niewyjaśnionych do końca okolicznościach zabójstwa Reginy Martínez. Inni podejmowali wątki, których Regina nie zdążyła zamknąć przed śmiercią.</p>

  <p class="calibre8">Wątki te, podobnie jak wiele innych niedokończonych przez 119 dziennikarzy zabitych w&nbsp;Meksyku w&nbsp;ciągu ostatnich dwudziestu lat, miały swój początek w&nbsp;Veracruz, Guerrero i&nbsp;Sinaloi, ale rozwijały się na cały świat. Meksykańskie kartele zdobywały chemikalia będące prekursorami do produkcji fentanylu w&nbsp;Azji; prały pieniądze w&nbsp;Hiszpanii; kupowały broń w&nbsp;Austrii, we Włoszech i&nbsp;w&nbsp;Ameryce. Oznaczało to, że każdy z&nbsp;naszych medialnych partnerów miał własny, lokalny punkt widzenia na temat śledztwa.</p>

  <p class="calibre8">Rozumiałam argumenty dziennikarza z&nbsp;pewnej europejskiej redakcji, który zadzwonił do mnie, by poinformować, że mogą nie być w&nbsp;stanie zaczekać do ustalonej daty z&nbsp;opublikowaniem artykułu na temat działającej w&nbsp;ich kraju fabryki metamfetaminy, zaopatrującej meksykańskich handlarzy narkotyków. Mój rozmówca obawiał się, że jeśli będą zwlekać z&nbsp;publikacją, może ich ubiec konkurencyjny serwis informacyjny. Zdawałam sobie sprawę, że była to dla nich trudna sytuacja. Nikt nie chce stracić pierwszeństwa w&nbsp;publikacji materiału, nad którym ciężko pracował. Ale wiedziałam też, że muszę być stanowcza wobec naszego zaniepokojonego partnera. Żadna redakcja nie była w&nbsp;stanie samodzielnie przedstawić tak skomplikowanej materii równie dogłębnie i&nbsp;z&nbsp;takim rozmachem, jak nasze międzynarodowe konsorcjum. Co ważniejsze, obowiązywała nas umowa, na którą zgodzili się wcześniej wszyscy nasi partnerzy&nbsp;&ndash; uzgodniliśmy, że pierwsze publikacje pojawią się wyznaczonego dnia o&nbsp;wyznaczonej godzinie, a&nbsp;następne będą się ukazywać w&nbsp;ustalonym wcześniej porządku w&nbsp;ciągu kolejnych dni. Obawiałam się, że gdyby któryś z&nbsp;uczestników projektu zaczął publikować swoje materiały przed wyznaczonym terminem, mogłoby to doprowadzić do wybuchu paniki wśród pozostałych uczestników. Nie tylko osłabiłoby to efekt, jaki zamierzaliśmy osiągnąć poprzez jednoczesną publikację we wszystkich zaangażowanych w&nbsp;projekt mediach, ale także naraziłoby na szwank kluczowy element modelu współpracy przyjętego przez Forbidden Stories: zaufanie między partnerami.</p>

  <p class="calibre8">W&nbsp;dniach poprzedzających publikację nie udało mi się zażyć wiele snu. Gdy nie byłam zajęta odbieraniem telefonów lub wykonywaniem ostatecznej redakcji tekstów, obsesyjnie odświeżałam strony internetowe, upewniając się, czy któryś z&nbsp;naszych partnerów nie popełnił falstartu. Musiałam zadzwonić do redakcji serwisów internetowych na obu kontynentach amerykańskich z&nbsp;prośbą o&nbsp;usunięcie zamieszczonego w&nbsp;sieci zrzutu ekranu z&nbsp;kadrem z&nbsp;filmu dokumentalnego <em class="calibre5">Projekt Kartel</em>. Ale potem, na szczęście, projekt wystartował zgodnie z&nbsp;planem i&nbsp;wszystkie materiały dokładnie o&nbsp;wyznaczonej godzinie ukazały się na stronach internetowych mediów na całym świecie. Początkowe publikacje koncentrowały się na życiu i&nbsp;śmierci dziennikarki „Proceso”, którą wybraliśmy jako centralną postać naszego projektu; na pierwszych stronach gazet i&nbsp;witryn internetowych pojawiły się nagłówki:</p>

  <p class="cap-1sp">Zabójstwo Reginy Martínez: jedno z&nbsp;wielu</p>

  <p class="cap-1sp">Pytania bez odpowiedzi w&nbsp;sprawie morderstwa meksykańskiej dziennikarki</p>

  <p class="cap-1sp">Historia zamordowanej dziennikarki to portret brutalnej, pełnej korupcji epoki w&nbsp;Meksyku</p>

  <p class="cap-1sp">Brutalne zabójstwo tej dziennikarki zakwalifikowano jako napad rabunkowy. Reporterzy z&nbsp;całego świata postanowili odkryć prawdę</p>

  <p class="m-1sp">Inne media natychmiast podchwyciły temat, który zyskiwał coraz większy oddźwięk. Pierwsze godziny po publikacji były dla naszego wyczerpanego zespołu niczym wstrząs elektryczny. Do tamtej pory współdziałanie dużej grupy dziennikarzy z&nbsp;różnych stron świata pracujących razem nad jednym tematem było dla mnie kwestią czysto teoretyczną, czymś w&nbsp;rodzaju abstrakcyjnej akademickiej idei. Współpraca nie jest naturalnym odruchem u&nbsp;ludzi wykonujących zawód dziennikarza; największe wyzwanie, a&nbsp;zarazem połowa satysfakcji z&nbsp;uprawiania tej profesji polega na zdobyciu tematu, którego nie zdobył nikt inny. Jednak tamtego dnia, gdy efekty śledztwa prowadzonego w&nbsp;ramach Projektu Kartel ujrzały w&nbsp;końcu światło dzienne, współpraca między dziennikarzami stała się dla mnie czymś realnym. Uświadomiłam sobie, jak wielkie możliwości zapewnia oparcie dziennikarskich przedsięwzięć na współdziałaniu; praca zespołowa nie tylko zapewniła naszemu projektowi większy rozmach, ale także wzmocniła jego siłę oddziaływania.</p>

  <p class="calibre8">Było co świętować. Ktoś z&nbsp;ekipy Forbidden Stories, prawdopodobnie Cécile, przyniósł do biura nieodzownego w&nbsp;takiej chwili szampana, a&nbsp;także wino i&nbsp;piwo. Nie minęło wiele czasu, a&nbsp;zobaczyłam Laurenta i&nbsp;Palomę, stojących z&nbsp;papierosami przy otwartym oknie. W&nbsp;trakcie imprezy zaprosiliśmy wszystkich naszych partnerów do udziału w&nbsp;uroczystej rozmowie na Zoomie. Stary przyjaciel Laurenta i&nbsp;członek zarządu Forbidden Stories, Bastian Obermayer, wzniósł toast za wszystkich uczestników projektu. Inni się do niego przyłączyli.</p>

  <p class="calibre8">Najlepiej podsumowała tamten dzień Dana Priest, laureatka Pulitzera i&nbsp;doświadczona dziennikarka „Washington Post”. Jak stwierdziła, szczególne wrażenie zrobiło na niej to, że dzięki naszemu wspólnemu wysiłkowi twarz oraz historia Reginy Martínez trafiły na czołówki mediów na całym świecie. Wiadomości dotyczące dziennikarzy nadzwyczaj rzadko goszczą na pierwszych stronach gazet. Uczestnicy Projektu Kartel nie tylko przypomnieli odwagę, z&nbsp;jaką Regina opisywała przestępczość narkotykową i&nbsp;korupcję w&nbsp;Veracruz, ale także podjęli odkryte przez nią tropy, które doprowadziły do ujawnienia wielu nowych faktów. Oburzyły one międzynarodową opinię publiczną i&nbsp;skłoniły zawstydzonego prezydenta Meksyku do wezwania do ponownego otwarcia śledztwa w&nbsp;sprawie śmierci dziennikarki. Zapadły mi w&nbsp;pamięć słowa Dany: „Czuję, że przywróciliśmy jej życie”.</p>

  <p class="m0-2sp">Trzy dni później, gdy na świecie wciąż ukazywały się kolejne publikacje będące pokłosiem Projektu Kartel, Laurent i&nbsp;ja zgodnie z&nbsp;umową zadzwoniliśmy do Dany, która przebywała na swojej farmie pod Waszyngtonem. „Czy zdążyliście się już wyspać?”, brzmiało pierwsze pytanie, jakie nam zadała. „Ja byłam zmęczona”, powiedziała. „Wy musieliście być wycieńczeni”.</p>

  <p class="calibre8">Laurent nie chciał tracić czasu na niezobowiązujące pogawędki ani na wzajemne gratulowanie sobie po raz kolejny naszego wspólnego sukcesu. Szykowaliśmy się do uruchomienia nowego projektu i&nbsp;mieliśmy nadzieję, że Dana i&nbsp;„Washington Post” dołączą do nas jako jeden z&nbsp;kluczowych partnerów. „Mówiąc krótko&nbsp;&ndash; zaczął Laurent&nbsp;&ndash; mamy dostęp do informacji na temat zmasowanej kampanii inwigilacyjnej, prowadzonej na całym świecie, w&nbsp;wielu krajach, i&nbsp;wymierzonej w&nbsp;bardzo, bardzo wiele osób. Sprawa dotyczy naprawdę mnóstwa ludzi, w&nbsp;tym wielu bardzo znanych nazwisk: głów państw, noblistów, dziennikarzy (…) Jeśli jesteś zainteresowana, będziemy musieli spotkać się osobiście, żeby powiedzieć ci coś więcej. Chodzi o&nbsp;to, że w&nbsp;tę kampanię zaangażowanych jest sporo służb wywiadowczych i&nbsp;wszystkie byłyby bardzo niezadowolone, gdyby dowiedziały się, że któreś z&nbsp;nas ma dostęp do tych informacji. Gdybyśmy zostali zhakowani, to byłby koniec”.</p>

  <p class="calibre8">Dana była wtedy formalnie na urlopie naukowym. Mimo to uprzejmie zgodziła się porozmawiać z&nbsp;szefem działu śledczego w&nbsp;„Post” i&nbsp;zorganizować nasze spotkanie, gdy tylko zdołamy dotrzeć do Stanów.</p>

  <p class="m0-2sp">Prawie sześć tygodni później, dzień przed oficjalną inauguracją prezydentury Joe Bidena w&nbsp;styczniu 2021 roku, przylecieliśmy z&nbsp;Laurentem do Waszyngtonu, aby porozmawiać z&nbsp;Daną i&nbsp;redaktorem „Post”. Bardzo zależało nam na współpracy z&nbsp;tym renomowanym waszyngtońskim dziennikiem. „Die Zeit”, „Süddeutsche Zeitung” i&nbsp;„Le Monde” przyjęły już nasze zaproszenie do udziału w&nbsp;projekcie dotyczącym cyberinwigilacji. „Washington Post” był czwartą i&nbsp;ostatnią redakcją, którą chcieliśmy włączyć do pierwszego kręgu naszych partnerów.</p>

  <p class="calibre8">To, co widzieliśmy za oknami samochodu po drodze z&nbsp;lotniska, nie nastrajało optymistycznie. Amerykańska stolica była w&nbsp;tamtych dniach ponurym i&nbsp;niespokojnym miejscem. Waszyngton próbował otrząsnąć się po czteroletnich rządach Donalda Trumpa, szykując się zarazem na nieprzyjemne konwulsje, które targały Ameryką u&nbsp;schyłku jego kadencji. Dzienna liczba zgonów spowodowanych przez koronawirusa przekroczyła trzy tysiące i&nbsp;wciąż rosła. Wokół lustrzanej sadzawki przed Mauzoleum Lincolna rozstawiono czterysta lampionów; każdy symbolizował tysiąc Amerykanów zmarłych na COVID-19. Traumie pandemii towarzyszyła trauma polityczna. Niespełna dwa tygodnie przed naszym przyjazdem do Waszyngtonu inspirowane przez Trumpa próby podważenia wyniku wyborów osiągnęły punkt kulminacyjny w&nbsp;postaci krwawych zamieszek, które wybuchły w&nbsp;samym sercu amerykańskiej demokracji. Na kanałach informacyjnych wciąż pojawiały się coraz to nowe materiały filmowe nakręcone podczas szturmu na Kapitol&nbsp;&ndash; demonstranci wymachujący konfederackimi flagami wdarli się do siedziby Kongresu, splądrowali biuro przewodniczącej Izby Reprezentantów oraz sale posiedzeń obu izb parlamentu; przepędzili kongresmenów i&nbsp;pracowników administracyjnych, zmuszając ich do szukania schronienia w&nbsp;podziemiach budynku; brutalnie pobili próbujących interweniować policjantów i&nbsp;zrabowali sprzęt obecnym na miejscu ekipom telewizyjnym. „Wrogowie ludu”&nbsp;&ndash; tak nazywał dziennikarzy amerykański prezydent, tym samym dopisując ich (i&nbsp;nas) do długiej listy grup społecznych znienawidzonych przez jego sympatyków.</p>

  <p class="calibre8">Normalnie przygotowaniom do zaprzysiężenia nowego prezydenta towarzyszy uroczysty, podniosły nastrój, ale w&nbsp;styczniu 2021 roku atmosfera przypominała raczej więzienny lockdown. Wzgórze Kapitolu ogrodzono wysokim na ponad dwa metry, rzekomo „niemożliwym do sforsowania” płotem z&nbsp;metalowej siatki. Przy każdym z&nbsp;głównych wejść stały opancerzone pojazdy wojskowe. Teren wokół budynku Kongresu i&nbsp;pobliskie ulice patrolowało sześć tysięcy żołnierzy uzbrojonych w&nbsp;karabiny szturmowe. Laurent i&nbsp;ja postanowiliśmy zażyć nieco ruchu i&nbsp;wybraliśmy się do parku National Mall, żeby pobiegać, ale w&nbsp;tych okolicznościach szybko odeszła nam na to ochota. Wróciliśmy do hotelu i&nbsp;obejrzeliśmy inaugurację w&nbsp;telewizji; szyby w&nbsp;pokoju drżały od nieustannego warkotu helikopterów. Tylko w&nbsp;niewielkim stopniu podniósł nas na duchu występ dwudziestodwuletniej poetki Amandy Gorman.</p>

  <p class="calibre8">Nie mogłam oderwać wzroku od jej intensywnie żółtego płaszcza, a&nbsp;także od jej dłoni i&nbsp;palców, którymi rytmicznie przecinała powietrze, recytując swój wiersz.</p>

  <p class="p-1sp">Bo zawsze jest światło, jeśli tylko odważymy się je dostrzec.<br class="calibre4" />Jeśli tylko odważymy się nim być.</p>

  <p class="m-1sp">Reszta tej bezbarwnej, oszczędnej ceremonii była smutnym przypomnieniem, czym staje się świat, gdy autokraci zaczynają podkopywać nawet najsilniejsze demokracje.</p>

  <p class="m0-2sp">Kiedy spotkaliśmy się z&nbsp;Daną w&nbsp;jej domu dzień po inauguracji, wydała się lekko zaniepokojona naszą prośbą o&nbsp;wyłączenie telefonu komórkowego oraz laptopa i&nbsp;umieszczenie ich w&nbsp;sąsiednim pokoju. Nie miałam pewności, czy naprawdę jest przekonana do udziału w&nbsp;naszym projekcie dotyczącym masowej cyberinwigilacji. Ale ponieważ dysponowaliśmy już wtedy zdalnym dostępem do listy z&nbsp;numerami telefonów, mogliśmy jej zademonstrować ogrom danych, które trafiły w&nbsp;nasze ręce. Wątpliwości Dany co do potencjału tej historii zdawały się rozwiewać, w&nbsp;miarę jak przewijała gigantyczną listę potencjalnych celów cyfrowej inwigilacji; zdradziliśmy jej też niektóre nazwiska użytkowników numerów z&nbsp;listy, które udało się nam już zidentyfikować.</p>

  <p class="calibre8">Dwa dni później Dana wiozła nas przez miasto na spotkanie z&nbsp;szefem działu śledczego „Washington Post”, Jeffem Leenem. W&nbsp;tamtym czasie Jeff pracował zdalnie ze swojego domu, około pięćdziesięciu kilometrów od centrum Waszyngtonu, ale zgodził się spotkać z&nbsp;nami w&nbsp;połowie drogi, w&nbsp;parku dendrologicznym National Arboretum. Laurent i&nbsp;ja byliśmy nieco podenerwowani, bo chociaż Jeff odpowiadał w&nbsp;swojej redakcji za sprawy związane z&nbsp;uczestnictwem „Washington Post” w&nbsp;Projekcie Kartel, to nie mieliśmy dotąd okazji spotkać się z&nbsp;nim osobiście. W&nbsp;drodze do National Arboretum Dana urządziła nam próbne przesłuchanie, wysłuchując argumentów, za pomocą których zamierzaliśmy przekonać Jeffa do zaangażowania się w&nbsp;nasz nowy projekt. „Ten gość ma naprawdę napięty grafik&nbsp;&ndash; wyjaśniła&nbsp;&ndash; i&nbsp;codziennie zgłasza się do niego ktoś z&nbsp;pomysłem na kolejny «sensacyjny artykuł». Więc nie marnujcie czasu”.</p>

  <p class="calibre8">Mieliśmy świadomość, że o&nbsp;wielu sprawach dotyczących listy i&nbsp;planowanego śledztwa nie możemy z&nbsp;Jeffem rozmawiać, dopóki „Post” nie zdecyduje się dołączyć do naszego projektu w&nbsp;charakterze partnera. Postanowiliśmy jednak zaryzykować i&nbsp;wyjawić, że dochodzenie będzie koncentrowało się na działalności firmy NSO&nbsp;&ndash; liczyliśmy, że ta informacja pomoże przekonać Jeffa do współpracy. NSO było najbardziej znanym producentem oprogramowania szpiegowskiego na świecie, a&nbsp;w&nbsp;dodatku zachodziło uzasadnione podejrzenie, że istniał związek między cybernarzędziem stworzonym przez NSO a&nbsp;niedawnym zabójstwem dziennikarza, który współpracował z&nbsp;„Washington Post”. Zgadzaliśmy się z&nbsp;Daną, że naszym głównym argumentem w&nbsp;rozmowie z&nbsp;Jeffem, a&nbsp;zarazem nadrzędnym celem całego projektu powinno być ujawnienie ogromnej skali cyfrowej inwigilacji prowadzonej&nbsp;&ndash; w&nbsp;znacznej mierze za pomocą Pegasusa&nbsp;&ndash; na całym świecie.</p>

  <p class="calibre8">Jeff, przestrzegający ściśle pandemicznej zasady zachowywania dwumetrowego dystansu, nie był zainteresowany spotkaniem w&nbsp;ciepłym wnętrzu SUV-a&nbsp;Dany, więc wszyscy czworo wysiedliśmy z&nbsp;samochodów, przemaszerowaliśmy przez parking, zeszliśmy w&nbsp;dół zbocza i&nbsp;weszliśmy na teren parku. W&nbsp;zasięgu wzroku nie było żadnych innych zwiedzających. Niebo miało krystalicznie niebieski kolor, ale było bardzo zimno i&nbsp;wiał ostry wiatr, więc cieszyłam się, że włożyłam parkę, ciepłą czapkę i&nbsp;dodatkową parę skarpet. Jeff był wysokim facetem, ubranym w&nbsp;gruby płaszcz i&nbsp;obszerne ocieplane spodnie. Miał też na sobie coś w&nbsp;rodzaju traperskiej czapki z&nbsp;opuszczonymi nausznikami, a&nbsp;także parę największych rękawic, jakie kiedykolwiek widziałam. Szef jednego z&nbsp;najbardziej zaawansowanych technologicznie prasowych zespołów śledczych w&nbsp;Stanach Zjednoczonych do robienia notatek używał notesu na twardej podkładce, z&nbsp;jakiego korzystali nauczyciele wuefu około roku 1980. Czułam się trochę jak na planie zdjęciowym osobliwego filmu szpiegowskiego, w&nbsp;którym jeden z&nbsp;bohaterów jest brygadzistą ekipy drwali z&nbsp;Saskatchewan.</p>

  <p class="calibre8">Laurent i&nbsp;ja zaczęliśmy od podkreślenia ogromnej skali międzynarodowej cyberinwigilacji, którą sugerowała nasza lista, ale nie ukrywaliśmy, że nie mamy pełnej wiedzy na temat danych, które zamierzaliśmy udostępnić redakcji „Washington Post”. Na liście było kilka godnych uwagi nazwisk, ale czekało nas jeszcze dużo pracy, żeby ustalić, czy ci wszyscy ludzie zostali po prostu wybrani jako potencjalne cele inwigilacji oprogramowaniem szpiegowskim, czy też faktycznie podjęto próby zainfekowania ich telefonów.</p>

  <p class="calibre8">„W&nbsp;porządku”, powiedział Jeff. „Rozumiem”.</p>

  <p class="calibre8">Dana miała rację. Gość nie tracił czasu. Zadał nam tylko parę pytań, na przykład czy wśród zidentyfikowanych przez nas użytkowników numerów z&nbsp;listy byli jacyś Amerykanie. Cała rozmowa trwała mniej niż dwadzieścia minut. Pomyślałam, że w&nbsp;przypadku każdego innego projektu można by to załatwić kilkoma transatlantyckimi rozmowami telefonicznymi. Ale ponieważ zobowiązaliśmy się, że za wszelką cenę będziemy chronić naszego informatora, musieliśmy przylecieć z&nbsp;Paryża na spotkanie w&nbsp;utrzymywanym przez amerykańskich podatników lesie pod Waszyngtonem i&nbsp;na siarczystym mrozie namawiać potencjalnego partnera do współpracy, mając przy tym świadomość, że cała wyprawa może zakończyć się fiaskiem.</p>

  <p class="calibre8">Nie usłyszeliśmy od Jeffa żadnego „Wow! To fantastyczne!” ani „Nie mogę się doczekać, kiedy weźmiemy się za robotę!”.</p>

  <p class="calibre8">„Czego ode mnie oczekujecie?”&nbsp;&ndash; to było wszystko, co powiedział.</p>

  <p class="calibre8">Odparliśmy, że w&nbsp;nadchodzących miesiącach będziemy potrzebowali wielu zasobów, ale na razie powinno wystarczyć wyznaczenie przez redakcję „Post” reportera, który pracowałby przy projekcie razem z&nbsp;Daną.</p>

  <p class="calibre8">„W&nbsp;porządku”, stwierdził Jeff. „Rozumiem”.</p>

  <p class="calibre8">Potraktowaliśmy to jako „tak”.</p>

  <p class="calibre8">Tak więc w&nbsp;ostatnim tygodniu stycznia 2021 roku wszystko sprawiało wrażenie, że jest na dobrej drodze. Claudio i&nbsp;Donncha przeprowadzili udaną analizę telefonu Jorge; ja doprowadziłam do końca pierwsze koordynowane przeze mnie poważne międzynarodowe śledztwo dziennikarskie; młody zespół Forbidden Stories dowiódł swojej wartości, a&nbsp;Laurent i&nbsp;ja zebraliśmy grupę bardzo doświadczonych partnerów medialnych i&nbsp;byliśmy gotowi do rozpoczęcia pierwszej fazy śledztwa w&nbsp;sprawie Pegasusa.</p>

  <p class="calibre8">Jak powiedziałby Claudio&nbsp;&ndash; hm, to mogło się udać.</p>
</div>


<div class="calibre3" id="calibre_link-14">
  <h1 class="chapnum" title="Rozdział 8. „Ograniczony czas i zasoby”. Laurent">Rozdział 8</h1>

  <p class="chaptit">„Ograniczony czas i&nbsp;zasoby”</p>

  <p class="chapwho">Laurent</p>

  <p class="m">Po uruchomieniu Projektu Pegasus ustaliliśmy, że na początku marca 2021 roku w&nbsp;Paryżu odbędzie się spotkanie, w&nbsp;którym, oprócz przedstawicieli Forbidden Stories i&nbsp;Security Lab, weźmie udział także niewielka grupa dziennikarzy z&nbsp;czterech partnerskich redakcji. Do czasu spotkania wszyscy pracowaliśmy niezależnie. Claudio i&nbsp;Donncha stworzyli system protokołów bezpieczeństwa, zapewniający wszystkim uczestnikom projektu bezpieczny dostęp do zaprojektowanej przez Claudia i&nbsp;Donnchę platformy, która automatycznie sortowała i&nbsp;porządkowała dziesiątki tysięcy numerów telefonów z&nbsp;naszej listy. Platforma sortowała dane według krajów pochodzenia klientów NSO, a&nbsp;następnie porządkowała je według daty dodania do listy danego numeru. Baza danych była codziennie aktualizowana, ponieważ z&nbsp;każdym dniem rosła liczba zidentyfikowanych użytkowników poszczególnych numerów z&nbsp;listy. Coraz więcej numerów udawało się dopasować do konkretnych nazwisk.</p>

  <p class="calibre8">Od początku lutego proces ten przebiegał w&nbsp;imponującym tempie; była to zasługa Claudia i&nbsp;Donnchy, którzy opracowali własną metodę automatycznej identyfikacji numerów. Ich pomysł polegał na wykorzystaniu zasobów mobilnych aplikacji, które służą do rozpoznawania numerów telefonu na podstawie dostępu do baz danych będących cyfrowym odpowiednikiem międzynarodowych książek telefonicznych. Najlepszą i&nbsp;najpopularniejszą tego typu aplikacją jest Truecaller, z&nbsp;którego korzysta ponad dwieście milionów osób na całym świecie. To właśnie dzięki ogromnej liczbie użytkowników Truecaller dysponuje najlepszą i&nbsp;najobszerniejszą bazą numerów telefonicznych&nbsp;&ndash; po zainstalowaniu w&nbsp;telefonie aplikacja pobiera bowiem z&nbsp;niego całą zawartość pliku kontaktów i&nbsp;dodaje ją do własnej bazy danych. Można przyjąć, że każdy z&nbsp;użytkowników aplikacji ma zapisanych w&nbsp;komórce przynajmniej pięćdziesiąt, sto, a&nbsp;niektórzy nawet tysiące kontaktów… Nic więc dziwnego, że baza numerów Truecallera rośnie bardzo szybko.</p>

  <p class="calibre8">Decydując się na skorzystanie z&nbsp;zasobów Truecallera, Claudio i&nbsp;Donncha musieli zadbać, by ich własne kontakty nie zostały pobrane i&nbsp;dodane do bazy danych aplikacji. Założyli konto Truecaller na niezawierającym żadnych wrażliwych danych telefonie z&nbsp;systemem Android. Po pobraniu aplikacji przeprowadzili jej dekompilację, uzyskując dostęp do kodu źródłowego; dzięki temu poznali sposób, w&nbsp;jaki bramka aplikacji komunikowała się z&nbsp;serwerem bazy danych. Następnie wykorzystali kod źródłowy aplikacji do napisania własnego skryptu w&nbsp;Pythonie, który przeszukiwał bazę danych Truecaller za pośrednictwem chroniących prywatność sieci Tor lub VPN. Donncha poświęcił kilka dni na udoskonalanie nowego narzędzia i&nbsp;upewnienie się, że nie dojdzie do żadnego wycieku danych. Ograniczenia prędkości pracy przeszukiwarki sprawiały jednak, że można było uzyskać tylko około sześćdziesięciu dopasowań numerów dziennie.</p>

  <p class="calibre8">Dopóki w&nbsp;projekt zaangażowani byli tylko członkowie zespołu Forbidden Stories, taka wydajność przeszukiwarki była wystarczająca. Już na tym wczesnym etapie przeczesywanie bazy danych Truecallera dało ciekawe rezultaty&nbsp;&ndash; udało się nam zidentyfikować kilku godnych uwagi użytkowników numerów telefonów z&nbsp;naszej listy, w&nbsp;tym kolejnych członków rządu Macrona, a&nbsp;także syna prezydenta Turcji Recepa Erdoğana. Donncha wspominał, że było to całkiem wciągające zajęcie. Każdego dnia przychodził do biura, zastanawiając się, jakie nowe ponure znalezisko przyniesie tym razem prowadzone przez dwadzieścia cztery godziny na dobę poszukiwanie cyfrowych skarbów.</p>

  <p class="calibre8">Kiedy w&nbsp;lutym 2021 roku do pracy przystąpili nasi partnerzy, Claudio i&nbsp;Donncha dysponowali już bardziej wydajnym systemem. Tym razem wykorzystali nie jeden, ale dwadzieścia czystych telefonów, bez żadnych danych osobowych, i&nbsp;na każdym z&nbsp;nich zarejestrowali konto Truecallera&nbsp;&ndash; w&nbsp;rezultacie w&nbsp;ciągu jednego dnia mogli uzyskać nawet tysiąc dwieście nowych dopasowań. Coraz więcej numerów z&nbsp;listy udawało się połączyć z&nbsp;konkretnymi nazwiskami, tożsamościami i&nbsp;twarzami.</p>

  <p class="calibre8">Nasi partnerzy również nie próżnowali, starając się dotrzeć do możliwie wielu źródeł w&nbsp;celu weryfikacji nazwisk dopasowanych do numerów telefonów; zbierając informacje na temat osób zidentyfikowanych jako potencjalne cele inwigilacji Pegasusem, a&nbsp;także analizując dane w&nbsp;poszukiwaniu niewidocznych na pierwszy rzut oka prawidłowości.</p>

  <p class="calibre8">W&nbsp;biurze Forbidden Stories Sandrine podzieliła pracę w&nbsp;taki sposób, by poszczególni członkowie naszego zespołu reporterskiego mogli skupić się na konkretnych krajach, z&nbsp;których pochodzili klienci firmy NSO. Palomie przypadł w&nbsp;udziale Meksyk. Po przejrzeniu około jednej czwartej z&nbsp;ponad piętnastu tysięcy numerów z&nbsp;listy zarejestrowanych w&nbsp;Meksyku udało się jej znaleźć wśród nich numery należące do osób z&nbsp;otoczenia obecnego prezydenta Meksyku, a&nbsp;także do ponad dwudziestu dziennikarzy z&nbsp;czołowych meksykańskich redakcji informacyjnych. Paloma starała się również ustalić numery telefonów wszystkich dziennikarzy zamordowanych w&nbsp;Meksyku w&nbsp;ciągu kilku ostatnich lat, a&nbsp;zwłaszcza numer Cecilia Pinedy&nbsp;&ndash; reportera, którego zabójstwo w&nbsp;2017 roku zbiegło się w&nbsp;czasie z&nbsp;powołaniem do życia Forbidden Stories i&nbsp;stało się przedmiotem jednego z&nbsp;naszych pierwszych dochodzeń.</p>

  <p class="calibre8">Phineas Rueckert zapisywał w&nbsp;swoim staromodnym papierowym notatniku kolejne nazwiska dziennikarzy wytypowanych do inwigilacji przez klienta&nbsp;&ndash; lub klientów&nbsp;&ndash; NSO z&nbsp;Indii. Phineas ustalił, że na liście znajdowały się numery dziennikarzy „Hindustan Times”, „Hindu” i&nbsp;specjalizującego się w&nbsp;dziennikarstwie śledczym czasopisma „Tehelka”, a&nbsp;także czterech członków redakcji portalu informacyjnego The Wire, w&nbsp;tym dwóch z&nbsp;czterech jego założycieli. Phineas zainteresował się również numerami telefonów, które mogły zostać wybrane jako cele cyfrowej inwigilacji przez węgierskiego klienta NSO. Co prawda Węgier nie było wśród państw, które wymieniano wcześniej w&nbsp;mediach jako użytkowników oprogramowania szpiegującego firmy NSO, ale na liście przekazanej nam przez informatora figurowały setki numerów zarejestrowanych na Węgrzech. Na podstawie własnej książki kontaktów Phineas zdołał zidentyfikować na liście numer telefonu komórkowego pewnego węgierskiego dziennikarza, który publikował krytyczne artykuły na temat uprawiającego antyimigrancką retorykę prawicowego premiera Węgier, Viktora Orbána.</p>

  <p class="calibre8">Audrey zajęła się Arabią Saudyjską i&nbsp;innymi państwami z&nbsp;regionu Zatoki Perskiej, przy czym pewne dane dotyczące klientów NSO z&nbsp;Arabii Saudyjskiej sprawiły, że w&nbsp;kręgu jej zainteresowań znalazła się także Turcja. Już wcześniej odnotowaliśmy na naszej liście intersujące anomalie, które wystąpiły mniej więcej w&nbsp;tym samym czasie, gdy w&nbsp;saudyjskim konsulacie w&nbsp;Stambule doszło do zabójstwa Dżamala Chaszukdżiego. Claudio natknął się na dowody świadczące o&nbsp;tym, że tureckie służby państwowe blokowały adresy URL powiązane z&nbsp;oprogramowaniem szpiegowskim Pegasus. Zablokowane zostały między innymi wszystkie domeny wymienione w&nbsp;raportach opublikowanych przez Amnesty International. Co ciekawe, turecką blokadą objęto również domeny, o&nbsp;których nie było wzmianki w&nbsp;żadnym z&nbsp;dotychczasowych raportów Amnesty. Sugerowało to, że tureccy eksperci do spraw bezpieczeństwa cybernetycznego odkryli jakieś nowe przypadki infekcji Pegasusem.</p>

  <p class="calibre8">Cécile przydzieliliśmy dwa kraje, z&nbsp;którymi wiązały się najbardziej intrygujące wątki naszego śledztwa. Jednym z&nbsp;nich był Azerbejdżan. Dowody świadczące o&nbsp;tym, że kraj ten dołączył do grona klientów NSO, były całkiem świeże. Numer telefonu azerskiej dziennikarki Chadidży Ismaiłowej był jednym z&nbsp;pierwszych, jakie udało nam się zidentyfikować na liście przekazanej przez informatora; wkrótce potem Cécile odkryła na tej liście numery kilku osób blisko związanych z&nbsp;Chadidżą, w&nbsp;tym numer telefonu jej adwokata. Cécile zajmowała się także identyfikacją potencjalnych celów cyfrowej inwigilacji wybranych przez klienta NSO z&nbsp;Maroka, który sprawiał wrażenie najbardziej aktywnego użytkownika Pegasusa, nie licząc meksykańskich klientów firmy.</p>

  <p class="calibre8">Dane dotyczące Maroka budziły żywe zainteresowanie redaktorów naszego francuskiego partnera, dziennika „Le Monde”, ponieważ okazało się, że ktoś w&nbsp;Maroku wytypował do inwigilacji Pegasusem numery telefonów prezydenta Francji Emmanuela Macrona oraz szefów prawie wszystkich kluczowych resortów jego rządu. Dziennikarz „Le Monde” ustalił chronologię dodawania numerów do listy potencjalnych celów inwigilacji i&nbsp;znalazł wśród nich takie, które zostały dodane praktycznie w&nbsp;tym samym czasie. Mogło to mieć związek z&nbsp;podejmowanymi przez marokański rząd próbami zduszenia niepodległościowych tendencji w&nbsp;Saharze Zachodniej albo z&nbsp;przybierającymi na sile protestami społecznymi w&nbsp;Algierii, które zagrażały władzy prezydenta tego kraju. Tak czy inaczej, zależności te, podobnie jak wiele innych, dopiero zaczynały się uwyraźniać; stanowiły jedynie wskazówki co do tego, gdzie należało zacząć prawdziwe dziennikarskie śledztwo. Gdzie należało się udać, żeby za pomocą narzędzia opracowanego przez specjalistów z&nbsp;Security Lab sprawdzić, czy telefony osób wytypowanych do inwigilacji faktycznie nosiły ślady infekcji. Gdzie należało drążyć i&nbsp;szukać informacji, żeby zdobyć rzetelny i&nbsp;nadający się do opublikowania materiał, a&nbsp;także zrozumieć kontekst całej sprawy.</p>

  <p class="m0-2sp">Tak właśnie przedstawiała się sytuacja na początku marca 2021 roku, kiedy to wszyscy uczestnicy Projektu Pegasus po raz pierwszy mieli okazję spotkać się osobiście. To pierwsze spotkanie odbyło się w&nbsp;nowej sali amfiteatralnej w&nbsp;siedzibie „Le Monde” i&nbsp;było początkiem trzydniowej konferencji z&nbsp;udziałem przedstawicieli każdego z&nbsp;partnerów projektu. Dwadzieścioro kilkoro mężczyzn i&nbsp;kobiet z&nbsp;twarzami zasłoniętymi maseczkami ochronnymi zajęło miejsca na wznoszącym się półkoliście audytorium, dbając o&nbsp;zachowanie bezpiecznego dystansu od sąsiadów. W&nbsp;marcu 2021 roku, ze względu na rosnącą liczbę zachorowań na COVID-19, w&nbsp;Paryżu obowiązywał zakaz przebywania w&nbsp;miejscach publicznych po godzinie osiemnastej, dlatego tamtego poranka jednym z&nbsp;głównych tematów rozmów było to, gdzie i&nbsp;jak można wieczorami zdobyć coś do zjedzenia. Godzina policyjna oznaczała również, że będziemy musieli wcześnie kończyć nasze obrady, dlatego każda sesja robocza musiała być krótka i&nbsp;efektywna.</p>

  <p class="calibre8">Przed rozpoczęciem oficjalnej części spotkania moi koledzy z&nbsp;Forbidden Stories przeszli po sali i&nbsp;zebrali od wszystkich telefony komórkowe oraz te laptopy, które nie były przeznaczone wyłącznie do pracy przy Projekcie Pegasus; zebrane urządzenia włożono do dużego plastikowego kosza i&nbsp;wyniesiono do sąsiedniego pomieszczenia. Prawie wszyscy obecni na sali byli dziennikarzami lub redaktorami, z&nbsp;wyjątkiem Claudia i&nbsp;Donnchy, którzy przyjechali z&nbsp;Berlina między innymi po to, by przypomnieć nam dotychczasowe procedury bezpieczeństwa i&nbsp;zapoznać nas z&nbsp;nowymi, których musieliśmy bezwzględnie przestrzegać zarówno podczas korzystania z&nbsp;danych, jak i&nbsp;w&nbsp;trakcie komunikowania się ze sobą nawzajem. Byłem pewien, że Claudio i&nbsp;Donncha zakomunikują to stanowczo i&nbsp;bez ogródek każdemu, kto uzyskał przywilej dostępu do danych przekazanych nam przez informatora. Najmniejszy błąd mógł pogrążyć cały projekt. Nagięcie dla wygody którejkolwiek z&nbsp;zasad bezpieczeństwa mogło narazić na szwank nie tylko całe przedsięwzięcie, ale i&nbsp;naszego informatora.</p>

  <p class="calibre8">Otworzyłem spotkanie i&nbsp;zacząłem od omówienia tego, co uważałem za kwestie kluczowe dla powodzenia naszego śledztwa w&nbsp;sprawie NSO Group i&nbsp;oprogramowania Pegasus. Przypomniałem zebranym, że gołe dane to jeszcze nie materiał nadający się do publikacji. Sam fakt wycieku listy to za mało, by mógł trafić na nagłówki. Otrzymaliśmy nadzwyczaj cenne informacje, ale to nic nie znaczy, dopóki nie wykonamy należycie naszej pracy. W&nbsp;ciągu trzech następnych dni należało ustalić, co dokładnie chcemy osiągnąć, zanim zdecydujemy się na publikację; należało zastanowić się nad historiami, które zaczynały wyłaniać się z&nbsp;posiadanych przez nas danych, a&nbsp;także przedyskutować, która z&nbsp;nich jest najważniejsza i&nbsp;zarazem możliwa do rzetelnego opisania. Musieliśmy też uzgodnić, na jakim etapie dochodzenia zaprosimy do współpracy szersze grono partnerów medialnych, a&nbsp;także wprowadzić podział zadań, aby nie doszło do sytuacji, w&nbsp;której dziesięciu dziennikarzy będzie się zajmowało tym samym wątkiem, podczas gdy inne będą leżały odłogiem. Najtrudniejsze z&nbsp;tego wszystkiego było ustalenie harmonogramu.</p>

  <p class="calibre8">„Zapoznaliście się z&nbsp;listą”, powiedziała Sandrine, gdy przejęła po mnie mikrofon. „Zapoznaliście się z&nbsp;danymi. Moglibyśmy grzebać się w&nbsp;nich przez osiem albo i&nbsp;dziesięć lat. Ale względy bezpieczeństwa zmuszają nas do podjęcia trudnych decyzji”. Następnie powtórzyła to, o&nbsp;czym już wcześniej wspominała każdemu partnerowi z&nbsp;osobna: naszym celem było opublikowanie wyników śledztwa w&nbsp;czerwcu.</p>

  <p class="calibre8">Wyczułem u&nbsp;zebranych sceptycyzm wobec tak krótkiego terminu. Sam byłem sceptyczny. Ale nikt nie miał czasu na głośne wyrażenie swoich wątpliwości, bo Sandrine mówiła dalej. „Nie możemy ryzykować przeciągania projektu”, stwierdziła. „Musimy ograniczać ryzyko (…) Im dłużej zwlekamy, tym bardziej posiadane przez nas dane tracą na aktualności. Nasza lista zawiera dane do grudnia 2020 roku. Trzeba też mieć na uwadze to, że sprawę NSO badają już inne redakcje (…) Jeśli teraz ustalimy plan działania i&nbsp;zabierzemy się za pracę od razu po tej konferencji, czerwcowy termin będzie jak najbardziej realny”.</p>

  <p class="calibre8">Sandrine wspomniała też pokrótce, jak uzyskać dostęp do danych, jak je odczytywać, a&nbsp;także w&nbsp;jaki sposób je aktualizować, aby wszyscy uczestnicy projektu mogli zapoznać się z&nbsp;wprowadzonymi aktualizacjami. Potem głos zabrał Phineas, który podkreślił, jak istotne jest używanie jednolitej terminologii. Kiedy mówimy, że numer telefonu jest „zweryfikowany”, wyjaśnił, oznacza to, że zidentyfikowaliśmy jego użytkownika nie tylko na podstawie numeru, ale także opierając się na przynajmniej jednym dodatkowym źródle informacji. A&nbsp;to był dopiero początek. Najważniejszym krokiem było zebranie cyfrowych dowodów kryminalistycznych za pomocą narzędzia opracowanego przez Security Lab&nbsp;&ndash; dowodów, że dany telefon zainfekowano lub przynajmniej próbowano zainfekować Pegasusem. Jeśli udało się zdobyć takie dowody, można było oznaczyć numer jako „potwierdzony”. Dopiero wówczas dysponowalibyśmy materiałem na artykuł, który nadawałby się do opublikowania.</p>

  <p class="calibre8">Matematyka była jednak nieubłagana. Do tamtej pory znaleźliśmy na naszej liście około trzydziestu numerów telefonów, które wymieniono jako cele ataku Pegasusem w&nbsp;dokumentacji procesu wytoczonego firmie NSO w&nbsp;Stanach Zjednoczonych w&nbsp;2019 roku; kolejnych jedenaście numerów z&nbsp;naszej listy pojawiło się kilka lat wcześniej w&nbsp;raportach Citizen Lab. Jeśli chodzi o&nbsp;przypadki ataków Pegasusem, które wykryliśmy jako pierwsi, to wliczając w&nbsp;to Jorge oraz wszystkie ofiary ataków zidentyfikowane przez Claudia i&nbsp;Donnchę przy okazji wcześniejszych analiz prowadzonych w&nbsp;Security Lab, udało nam się zdobyć dowody na zainfekowanie lub próbę zainfekowania dokładnie trzech z&nbsp;około pięćdziesięciu tysięcy numerów z&nbsp;listy.</p>

  <p class="m0-2sp">Każdy z&nbsp;uczestników naszej konferencji miał możliwość zaprezentowania tego, nad czym aktualnie pracował. Nasza drużyna wystąpiła jako pierwsza. Phineas opowiedział o&nbsp;swoich ustaleniach dotyczących Indii i&nbsp;Węgier, a&nbsp;Paloma przedstawiła najnowsze postępy na meksykańskim odcinku śledztwa. Kilka dni wcześniej udało się jej potwierdzić, że jeden z&nbsp;numerów na naszej liście należał do Cecilia Pinedy, trzydziestodziewięcioletniego meksykańskiego dziennikarza zamordowanego w&nbsp;Guerrero w&nbsp;2017 roku przez nieustalonych sprawców. Numer jego telefonu pojawił się na liście dwukrotnie: po raz pierwszy dwa miesiące przed zamachem na jego życie, a&nbsp;potem ponownie, zaledwie dwa tygodnie przed śmiercią Cecilia. Paloma zadzwoniła do znajomego reportera z&nbsp;Meksyku i&nbsp;zdobyła namiary na żonę zamordowanego dziennikarza. Dotarcie do niej dawało nadzieję na to, że będziemy mogli przeprowadzić analizę telefonu Cecilia. „To nie będzie proste&nbsp;&ndash; powiedziała Paloma&nbsp;&ndash; ale istnieje cień szansy, że jego żona posiada jeszcze ten telefon”.</p>

  <p class="calibre8">Bastian Obermayer i&nbsp;jego współpracownik z&nbsp;„Süddeutsche Zeitung” Frederik Obermaier palili się do zbadania tropów prowadzących na Węgry i&nbsp;do Azerbejdżanu. Dana Priest z&nbsp;„Washington Post” chciała dowiedzieć się więcej o&nbsp;przerażających losach dziennikarzy prześladowanych i&nbsp;więzionych w&nbsp;Maroku; sądziła również, że jej kontakty w&nbsp;Turcji mogą okazać się pomocne w&nbsp;pracy nad saudyjskim wątkiem śledztwa. Był on szczególnie interesujący dla macierzystej redakcji Dany, ponieważ Dżamal Chaszukdżi, którego zamordowano, a&nbsp;następnie poćwiartowano w&nbsp;saudyjskim konsulacie w&nbsp;Stambule, był stałym współpracownikiem działu zagranicznego „Washington Post”. Z&nbsp;kolei redaktorzy „Le Monde” mieli pełne ręce roboty z&nbsp;Marokiem i&nbsp;Francją. Do tego wszyscy partnerzy zastanawiali się, czy i&nbsp;w&nbsp;jaki sposób można by nakłonić któregoś z&nbsp;byłych pracowników NSO do opowiedzenia o&nbsp;tym, co działo się wewnątrz firmy.</p>

  <p class="calibre8">Sandrine przyznała, że monitorowaliśmy wpisy na forum serwisu Glassdoor umożliwiającego użytkownikom recenzowanie firm, w&nbsp;których pracowali lub wciąż pracują. „Nie ma tam zbyt wielu negatywnych opinii o&nbsp;NSO”, zauważyła Cécile. „Większość jest anonimowa. Jedna z&nbsp;osób podała tylko nazwę swojego stanowiska w&nbsp;firmie. I&nbsp;nie mam pewności, czy jest jakiś sposób na ustalenie tożsamości autorów tych opinii. Ale na pewno są tam jacyś byli pracownicy NSO i&nbsp;wiem, że «Haaretz» jest w&nbsp;kontakcie z&nbsp;paroma takimi osobami”.</p>

  <p class="calibre8">Wszyscy uczestnicy spotkania zastrzygli uszami na wzmiankę o&nbsp;„Haaretz”, mocno lewicowej gazecie z&nbsp;Izraela, jednej z&nbsp;najbardziej szanowanych i&nbsp;poczytnych, a&nbsp;przy tym najstarszej ze wszystkich ukazujących się tam gazet. Reporterzy „Haaretz” mieli na swoim koncie sporo ciekawych publikacji na temat NSO oraz całej branży cybernetycznej. Wszyscy zgodziliśmy się co do tego, że warto byłoby zaprosić „Haaretz” do współpracy w&nbsp;charakterze partnera w&nbsp;drugiej fazie Projektu Pegasus. Ale trzeba było zrobić to ostrożnie i&nbsp;z&nbsp;wyczuciem.</p>

  <p class="calibre8">Jedną z&nbsp;najbardziej intrygujących prezentacji przedstawił tamtego dnia Kai Biermann z&nbsp;„Die Zeit”. Kai to jeden z&nbsp;niewielu dziennikarzy, którzy mieli okazję przeprowadzić oficjalny wywiad z&nbsp;dyrektorem generalnym NSO Group. „Myślę, że Shalev Hulio zgodził się na rozmowę z&nbsp;nami, ponieważ w&nbsp;tamtym czasie NSO miało kiepską prasę, a&nbsp;on miał nadzieję na pozytywny wydźwięk wywiadu”, powiedział Kai. Jego spotkanie z&nbsp;Shalevem odbyło się w&nbsp;maju 2020 roku w&nbsp;Tel Awiwie, w&nbsp;biurze jednej z&nbsp;tamtejszych agencji PR. Założyciel NSO nie zgodził się wprawdzie na wizytę Kaia w&nbsp;siedzibie NSO, ale w&nbsp;trakcie wywiadu sprawiał wrażenie odprężonego i&nbsp;zaskakująco otwartego. Powiedział między innymi, że jego firma nie tylko z&nbsp;należytą starannością (i&nbsp;zgodnie z&nbsp;wymogami izraelskiego Ministerstwa Obrony) weryfikuje każdego potencjalnego klienta, zanim podejmie decyzję o&nbsp;sprzedaniu mu licencji na użytkownie systemu Pegasus, ale może również w&nbsp;każdej chwili sprawdzić, kogo inwigilują jej klienci. Kai od razu zwrócił uwagę na to ostatnie stwierdzenie, ponieważ szef NSO nigdy wcześniej nie przyznał, że jego firma ma taką możliwość.</p>

  <p class="calibre8">Shalev miał wiele okazji do wycofania się z&nbsp;tego stwierdzenia, zarówno tamtego dnia w&nbsp;Tel Awiwie, jak i&nbsp;później. W&nbsp;przypadku publikacji zawierających dosłownie cytowane wypowiedzi redakcja „Die Zeit” stosuje zasadę, którą Kai określił jako „niemieckie podejście”. Przed opublikowaniem artykułu Kaia „Die Zeit” wysłało gotowy tekst do Shaleva i&nbsp;do biura NSO, aby umożliwić im autoryzację zacytowanych dosłownie wypowiedzi Shaleva. „Wysłaliśmy wszystkie cytaty trzy tygodnie przed publikacją, z&nbsp;pytaniem, czy możemy je wykorzystać. Odpisali: «Odezwiemy się do was». Ale tego nie zrobili”.</p>

  <p class="calibre8">„Trzy dni przed zaplanowaną datą publikacji spróbowaliśmy raz jeszcze: «Czy możemy wykorzystać te cytaty?». «Odezwiemy się do was». Nigdy nie otrzymaliśmy odpowiedzi, więc opublikowaliśmy artykuł. Z&nbsp;powodu błędu technicznego tekst w&nbsp;języku angielskim nie mógł ukazać się jednocześnie z&nbsp;wersją niemiecką. Gdy w&nbsp;końcu opublikowaliśmy także wersję angielską, tamci wpadli w&nbsp;panikę. [Przedstawiciele NSO] wydzwaniali do nas dwadzieścia cztery godziny na dobę, przez trzy dni z&nbsp;rzędu. Ciągle powtarzali: «Wasz tekst jest dla nas krzywdzący»”.</p>

  <p class="calibre8">„Ich pretensje dotyczyły tego jednego stwierdzenia: że są w&nbsp;stanie sprawdzić, kto jest obiektem inwigilacji”.</p>

  <p class="calibre8">Kai wiedział dokładnie, co powiedział jego rozmówca. Cała rozmowa była przez niego nagrywana. Mimo to redakcja „Die Zeit” zgodziła się opublikować komentarz do artykułu Kaia: „Firma NSO zwróciła się do nas z&nbsp;wyjaśnieniem, że jest w&nbsp;stanie sprawdzić, kto jest celem operacji cyfrowego nadzoru tylko wtedy, gdy w&nbsp;sprawie danej operacji wszczęto wewnętrzne dochodzenie. W&nbsp;innym wypadku firma nie ma wglądu w&nbsp;listy celów operacji prowadzonych przez państwowych nabywców oprogramowania Pegasus”.</p>

  <p class="calibre8">Na koniec Kai podzielił się z&nbsp;nami swoimi wnioskami ze spotkania z&nbsp;Shalevem Huliem. „Shalev jest bardzo pewny siebie”, powiedział. „Wydaje się sympatyczny, ale trudno go rozszyfrować”. Kai zwrócił też naszą uwagę na to, co Shalev powiedział o&nbsp;NSO: „Nie będę wymieniać konkretnych państw, ale mogę pana zapewnić, że wszyscy chętnie by nas przytulili. Jesteśmy prawdopodobnie jedną z&nbsp;najlepszych firm na świecie, ponieważ w&nbsp;ciągu ostatnich dziesięciu lat dzięki naszej technologii udało się ocalić setki tysięcy ludzkich istnień”.</p>

  <p class="calibre8">Zdaniem Kaia Shalev sprawiał wrażenie kogoś, kto wierzy w&nbsp;to, co mówi i&nbsp;co robi. Kai nie był pewien, czy to tylko poza, czy szczere przekonanie. Dodał jednak, że powinniśmy być ostrożni. Pomimo całego swojego uroku osobistego i&nbsp;demonstrowanej pewności siebie, Shalev Hulio nie był osobą godną zaufania. „Próbowałem zweryfikować to, co od niego usłyszałem&nbsp;&ndash; podsumował Kai&nbsp;&ndash; i&nbsp;okazało się, że żadna z&nbsp;tych rzeczy nie była całkowicie zgodna z&nbsp;prawdą”.</p>

  <p class="m0-2sp">Pod koniec naszej trzydniowej konferencji mieliśmy mnóstwo potencjalnych tematów, ale żadnego, który byłby gotowy do publikacji. Dopóki nie dysponowaliśmy solidnymi dowodami na to, że jakiś telefon z&nbsp;naszej listy został zaatakowany lub faktycznie zainfekowany Pegasusem, nie mieliśmy tak naprawdę niczego. Powodzenie projektu zależało od zdobycia tych dowodów. „Chodzi o&nbsp;to, żebyśmy zaczęli przeprowadzać analizy kryminalistyczne”, zwróciła się do całej grupy Sandrine. „Zobaczymy, ile uda się nam osiągnąć w&nbsp;ciągu najbliższych trzech tygodni. Przez te trzy tygodnie musimy zrobić jak najwięcej, nie podejmując przy tym żadnego niepotrzebnego ryzyka”. Dodała, że zespół Forbidden Stories dotarł już do zaufanych kontaktów w&nbsp;Indiach i&nbsp;Meksyku w&nbsp;celu nakłonienia miejscowych dziennikarzy do wyrażenia zgody na przeprowadzenie przez nas analizy ich telefonów. Ale w&nbsp;Indiach sprawy szły powoli, a&nbsp;w&nbsp;przypadku Meksyku zasadnicza trudność polegała na tym, że wśród tamtejszych potencjalnych celów cyfrowej inwigilacji było bardzo wielu użytkowników telefonów z&nbsp;systemem Android. Narzędzie Security Lab nie było jeszcze w&nbsp;stanie skutecznie wykrywać śladów infekcji Pegasusem na telefonach z&nbsp;Androidem, ponieważ ich kopie zapasowe zawierają mniej danych niż kopie iPhone’ów.</p>

  <p class="calibre8">Mieliśmy nadzieję, że będziemy mogli od razu przeprowadzić analizę telefonu Chadidży Ismaiłowej. Musieliśmy jednak być ostrożni, zwłaszcza po tym, jak zakończyła się próba pozyskania telefonu komórkowego innego azerskiego dziennikarza, którego numer znajdował się na naszej liście. Jego telefon, a&nbsp;także komputer jego brata, w&nbsp;tajemniczy sposób zniknęły z&nbsp;ich hotelowego pokoju na kilka godzin przed umówionym spotkaniem z&nbsp;wysłannikiem Forbidden Stories.</p>

  <p class="calibre8">Bastian i&nbsp;Frederik zapewnili, że nadal są gotowi pojechać do Budapesztu i&nbsp;poprosić kilku węgierskich dziennikarzy o&nbsp;udostępnienie nam swoich telefonów do analizy. Inni sugerowali nawiązanie kontraktu z&nbsp;dziennikarzami wytypowanymi do potencjalnej inwigilacji przez klienta NSO z&nbsp;Maroka. Arabia Saudyjska była trudnym, ale kluczowym dla naszego projektu terenem, co do tego wszyscy byliśmy zgodni. Nie było sposobu, by bezpiecznie dostać się do tego kraju, diaspora saudyjskich dysydentów i&nbsp;dziennikarzy przebywających w&nbsp;Londynie, Toronto i&nbsp;Stambule mogła jednak dać nam możliwość przeprowadzenia badań kryminalistycznych.</p>

  <p class="calibre8">Podczas toczących się dyskusji Claudio Guarnieri jak zwykle zachowywał kamienną twarz. Jak sam później przyznał, w&nbsp;ciągu tych trzech dni w&nbsp;Paryżu były momenty, gdy ogarniał go optymizm. Podejrzewałem, że Claudio bardziej niż którykolwiek inny uczestnik naszej paryskiej konferencji pragnął, aby Projekt Pegasus zakończył się sukcesem; polował na twórców i&nbsp;sprzedawców narzędzi do cyberinwigilacji o&nbsp;wiele dłużej niż reszta z&nbsp;nas. Ale były też momenty, w&nbsp;których dyskutantów ponosił nadmierny entuzjazm, a&nbsp;ja wyczuwałem, że nasz główny specjalista od informatyki śledczej wcale nie tryska optymizmem. I&nbsp;tak miał już mnóstwo na głowie.</p>

  <p class="calibre8">Lista przekazana nam przez informatora, nasz projekt, a&nbsp;także opracowane przez Claudia narzędzie analityczne, były pilnie strzeżonymi sekretami nawet w&nbsp;obrębie jego własnej organizacji. W&nbsp;Amnesty International Security Lab były tylko trzy osoby wtajemniczone w&nbsp;Projekt Pegasus: Claudio, Donncha i&nbsp;Danna Ingleton. Tylko dwie z&nbsp;nich były w&nbsp;stanie przeprowadzić analizę telefonu metodami informatyki śledczej i&nbsp;w&nbsp;pełni rozumiały, czego wymaga taki proces. Claudio i&nbsp;Donncha zdawali sobie sprawę, że przeprowadzenie kompleksowej analizy pojedynczego przypadku może pochłonąć wiele roboczogodzin. W&nbsp;ciągu dekady poświęconej na poważne badania nad oprogramowaniem szpiegującym Claudio, jak sam mi później powiedział, przeprowadzał udane analizy dwóch, trzech, czasem czterech telefonów komórkowych rocznie. Pięciu, „jeśli był to wyjątkowo płodny rok”. Kiedy przysłuchiwał się naszym dyskusjom w&nbsp;sali amfiteatralnej w&nbsp;Paryżu, musiało to dla niego brzmieć tak, jakbyśmy oczekiwali od Security Lab wykonywania pięciu takich analiz co kilka dni, przez wiele miesięcy.</p>

  <p class="calibre8">W&nbsp;pewnym momencie, kiedy uczestnicy konferencji przerzucali się propozycjami kolejnych obiektów analizy kryminalistycznej, Claudio wstał i&nbsp;poprosił o&nbsp;mikrofon. „Nie chcę zrzędzić&nbsp;&ndash; powiedział&nbsp;&ndash; ale muszę przypomnieć, że mamy ograniczony czas i&nbsp;zasoby”.</p>

  <p class="calibre8">Swoje pozostałe&nbsp;&ndash; najpoważniejsze&nbsp;&ndash; obawy Claudio zachował dla siebie. Nie brakuje mu pewności siebie, ale jest empirykiem. W&nbsp;tamtym czasie, na początku marca 2021 roku, po prostu nie widział jeszcze empirycznych dowodów, że opracowane przez niego narzędzie zdoła dostarczyć nam to, czego potrzebowaliśmy. Claudio Guarnieri i&nbsp;Donncha Ó Cearbhaill mieli świadomość, że czeka ich jeszcze długa droga, którą obaj przemierzali od bardzo dawna.</p>
</div>


<div class="calibre3" id="calibre_link-15">
  <h1 class="chapnum" title="Rozdział 9. „We właściwym kierunku”">Rozdział 9</h1>

  <p class="chaptit">„We właściwym kierunku”</p>

  <p class="chapwho">&nbsp;</p>

  <p class="m">Niezwykła historia wykorzystania narzędzi informatyki śledczej w&nbsp;Projekcie Pegasus miała swój początek w&nbsp;ostatnich miesiącach dwudziestego wieku, na niewielkiej farmie położonej na równinach środkowej Irlandii. Mieszkający tam pięcioletni chłopiec przesiadywał całymi godzinami we własnym pokoju, bawiąc się swoim pierwszym komputerem. Samodzielne prowadzenie skromnego gospodarstwa mlecznego z&nbsp;czterdziestoma krowami wymagało od ojca pięcioletniego Donnchy Ó Cearbhailla wstawania o&nbsp;świcie i&nbsp;rozpoczynania dwunastogodzinnego dnia pracy od wydojenia krów. Dwudziestopięciohektarowa farma była nie tylko domem dla Donnchy Ó Cearbhailla i&nbsp;jego rodziny, ale również miejscem, w&nbsp;którym żyły legendy, tradycja i&nbsp;niezłomny duch przodków. Nazywano ją The Ring, czyli Pierścień, ze względu na otaczający ją charakterystyczny żywopłot w&nbsp;kształcie okręgu o&nbsp;kilkusetmetrowej średnicy. Panowało przekonanie, że w&nbsp;obrębie tego okręgu wznosił się niegdyś zamek Loretto, prastara siedziba rodowa jednego z&nbsp;najsłynniejszych irlandzkich klanów.</p>

  <p class="calibre8">Ó Cearbhaillowie uważali się za potomków Oliolla Oluma, króla Munsteru z&nbsp;trzeciego wieku naszej ery. Po długim okresie świetności i&nbsp;królewskiego splendoru dla klanu nadeszły zdecydowanie gorsze czasy&nbsp;&ndash; tysiąc lat obcych najazdów, obcych rządów i&nbsp;ogólnej niedoli; tysiąc lat, które zahartowały Ó Cearbhaillów i&nbsp;uczyniły z&nbsp;nich żywy bastion nieugiętego i&nbsp;zaciekłego oporu wobec najeźdźców. Walczyli kolejno z&nbsp;wikingami, Normanami i&nbsp;Anglikami; wygrali wiele bitew, ale niewiele wojen i&nbsp;przez większość czasu musieli żyć pod obcym panowaniem. Mimo licznych ofiar i&nbsp;upokorzeń, Ó Cearbhaillowie (lub Carrollowie, bo tak brzmi zanglicyzowana forma gaelickiego nazwiska Ó Cearbhaill) nie chcieli przyznać się do porażki. Kiedy Cromwell skonfiskował ich ziemie na rzecz korony angielskiej, przodkowie Donnchy stawili zbrojny opór i&nbsp;choć ponieśli ciężkie straty, nie dali za wygraną. Kiedy wojska Cromwella spaliły zamek Loretto aż do fundamentów, przodkowie Donnchy nie złożyli broni. Kiedy bezlitosna polityka angielskich władców w&nbsp;czasie trwania zarazy ziemniaczanej doprowadziła do klęski głodu, która zabiła lub zmusiła do emigracji miliony Irlandczyków, ród Donnchy nie poddał się.</p>

  <p class="calibre8">W&nbsp;latach siedemdziesiątych i&nbsp;osiemdziesiątych XX wieku ojciec Donnchy brał czynny udział w&nbsp;ostatniej wielkiej kampanii irlandzkiego oporu jako żołnierz Irlandzkiej Armii Republikańskiej, którą utworzono do obrony katolickich enklaw w&nbsp;Irlandii Północnej przed atakami protestanckiej większości. Pożoga, która ogarnęła wówczas Armagh, Londonderry i&nbsp;Belfast, mogła być tylko ostatnim akordem trwającego od pięciuset lat konfliktu między Anglikami a&nbsp;Irlandczykami, ale jej skutki były głęboko odczuwalne. Kiedy ojciec Donnchy wchodził w&nbsp;dorosłość, w&nbsp;Irlandii panowała niespokojna atmosfera, którą pewien wnikliwy obserwator opisał jako „ponury, nieprzemijający gniew, zapiekłą urazę, tlący się resentyment”. Zanim John Carroll ukończył trzydziesty rok życia, zdążył już zapłacić wysoką cenę za swoje zaangażowanie w&nbsp;działalność IRA. Przez rok żył w&nbsp;podziemiu, przenosząc się z&nbsp;jednej kryjówki do drugiej, a&nbsp;po schwytaniu przez Brytyjczyków odsiedział pięcioletni wyrok za nielegalne posiadanie broni. Wraz z&nbsp;innymi członkami IRA osadzonymi w&nbsp;brytyjskich zakładach karnych uczestniczył w&nbsp;dramatycznych strajkach głodowych (on sam prowadził głodówkę protestacyjną przez 47 dni), które zakończyły się śmiercią części głodujących i&nbsp;tym samym przysporzyły irlandzkiej sprawie nowych męczenników.</p>

  <p class="calibre8">Ale u&nbsp;schyłku dwudziestego wieku te wszystkie wydarzenia należały już do odległej przeszłości. Dwa lata przed tym, jak kupił swojemu synowi komputer stacjonarny Gateway z&nbsp;systemem Windows 98, John Carroll formalnie i&nbsp;ostentacyjnie zerwał ze swoim dawnym życiem. Podczas procesu przed irlandzkim sądem&nbsp;&ndash; poprzedzonego jedenastoma przesłuchaniami w&nbsp;komendzie policji&nbsp;&ndash; przyznał się do tego, że w&nbsp;przeszłości należał do Irlandzkiej Armii Republikańskiej. Jak odnotowała lokalna gazeta, otrzymał wyrok w&nbsp;zawieszeniu i&nbsp;podpisał zobowiązanie, że nie będzie współpracował „z&nbsp;żadnymi organizacjami o&nbsp;charakterze wywrotowym ani z&nbsp;żadnymi osobami zaangażowanymi w&nbsp;działalność wywrotową”. John Carroll był już wtedy szanowanym liderem lokalnej społeczności. Oprócz tego, że prowadził fermę mleczną, od piętnastu lat był radnym miasta Birr i&nbsp;szykował się do startu w&nbsp;wyborach do rady hrabstwa Offaly. Do dziś jest orędownikiem zasad sprawiedliwości społecznej i&nbsp;zabiega między innymi o&nbsp;zapewnienie wszystkim dzieciom dostępu do edukacji przedszkolnej. Działa też na rzecz poprawy społecznego wizerunku irlandzkich Travellersów, uważanych przez wielu za gaelicki odpowiednik Cyganów i&nbsp;będących obiektem licznych uprzedzeń. „Zawsze troszczył się o&nbsp;zepchniętych na margines mieszkańców naszego hrabstwa”, stwierdził jeden z&nbsp;kolegów Johna z&nbsp;rady.</p>

  <p class="calibre8">Tym, co łączy Donnchę z&nbsp;jego ojcem i&nbsp;innymi przodkami z&nbsp;klanu Ó Cearbhaill, jest gotowość do przeciwstawiania się nadużyciom władzy i&nbsp;do stawania po stronie słabszych. Co ciekawe, „ponury, nieprzemijający gniew, zapiekła uraza, tlący się resentyment”, które od pokoleń towarzyszyły jego rodzinie, wydają się nieobecne w&nbsp;życiu Donnchy. Niewykluczone, że tkwią one gdzieś w&nbsp;jego podświadomości, niczym ruiny na wpół mitycznego zamku, pogrzebane rzekomo na terenie jego rodzinnej farmy. Ale żeby się o&nbsp;tym przekonać, trzeba by poszukać ich głęboko pod powierzchnią. Nie ulega natomiast wątpliwości, że w&nbsp;codziennym życiu Donnchę napędza ciekawość. To jej zawdzięcza prawie wszystkie swoje sukcesy, ale także niemal wszystkie poważne kłopoty, w&nbsp;jakie zdarzało mu się wpadać. To ciekawość sprawiała, że jako mały chłopiec nawet w&nbsp;dni powszednie przesiadywał do późna przed komputerem, stukając w&nbsp;klawiaturę w&nbsp;półmroku oświetlanego jedynie przez blask monitora pokoju.</p>

  <p class="calibre8">Jakość łączy internetowych na irlandzkiej prowincji pod koniec lat dziewięćdziesiątych ubiegłego wieku pozostawiała sporo do życzenia; była to era modemów telefonicznych, wlokącego się w&nbsp;nieskończoność oczekiwania na połączenie z&nbsp;internetem i&nbsp;z&nbsp;niewielkim wyborem stron, które można było odwiedzić po nawiązaniu połączenia z&nbsp;siecią World Wide Web. Donncha szybko odkrył, że znacznie bardziej od przeglądania publicznych stron internetowych interesowało go poznawanie powstającego właśnie nowego języka komputerowego. Przekonał rodziców, aby wozili go na zajęcia odbywające się w&nbsp;ramach certyfikacyjnego kursu informatycznego. „Miałem wtedy siedem lat”, wspomina. „Pamiętam, że w&nbsp;sali siedziała przy komputerach gromada czterdziesto- i&nbsp;pięćdziesięciolatków, a&nbsp;ja byłem siedmioletnim dzieciakiem, który wszystko wiedział”.</p>

  <p class="calibre8">Rodzice Donnchy nie do końca rozumieli, na czym dokładnie polega pasja ich syna, ale zapewnili mu czas i&nbsp;możliwości, których potrzebował na realizowanie swoich niecodziennych zainteresowań. Nie zmuszali go do zabawy z&nbsp;kolegami na świeżym powietrzu ani nie obciążali nadmiernie obowiązkami związanymi z&nbsp;pomocą w&nbsp;prowadzeniu gospodarstwa. Kiedy Donncha miał dziesięć lub jedenaście lat, jego ojciec zdecydował się sprzedać wszystkie krowy, ponieważ zrozumiał, że syn nie zwiąże swojej przyszłości z&nbsp;farmą. „Jestem dobry w&nbsp;swoim fachu, bo zacząłem się tym interesować, zanim jeszcze stałem się nastolatkiem, zanim pojawiły się inne zajęcia, na które trzeba było znaleźć czas. W&nbsp;dzieciństwie miałem dużo wolnego czasu i&nbsp;poświęcałem go komputerom”, tłumaczy Donncha. „Widziałem błędy, jakie popełniają ludzie przy projektowaniu stron internetowych i&nbsp;nauczyłem się, jak można wykorzystać kod do zdobycia wiedzy oraz informacji. To było dla mnie coś w&nbsp;rodzaju łamigłówki. Traktowałem to jak wyzwanie”.</p>

  <p class="calibre8">Gdy Donncha był w&nbsp;szkole średniej, jego rodzice doczekali się swego rodzaju gratyfikacji za wspieranie pasji syna. Donncha dwa lata z&nbsp;rzędu zdobywał medale w&nbsp;programowaniu komputerowym na Irlandzkiej Olimpiadzie Naukowej i&nbsp;reprezentował Irlandię w&nbsp;międzynarodowych konkursach. Do 2011 roku zdążył już poznać wielu innych komputerowych maniaków, którzy podzielali jego ogólną ciekawość, a&nbsp;w&nbsp;szczególności zainteresowanie elementami coraz bardziej skomplikowanej cyfrowej układanki. Poznał w&nbsp;sieci mnóstwo nowych, ciekawych przyjaciół i&nbsp;uległ fascynacji rozwijającą się społecznością hakerów. Trwała właśnie pierwsza złota era hakingu, a&nbsp;najlepsi w&nbsp;tej dziedzinie mieli nosa do rozpoznawania się nawzajem. Donnchę zaproszono do nieformalnych, labilnych kolektywów hakerskich w&nbsp;rodzaju Anonymous czy LulzSec (skrót od <em class="calibre5">Laugh Out Loud Security</em>, co oznacza mniej więcej „śmiechu warte zabezpieczenia”). Członków LulzSec łączyła pewna grupowa kultura i&nbsp;poczucie wspólnoty, przynajmniej na tyle, na ile to możliwe w&nbsp;świecie komputerowych geeków; hakerzy zwykli bowiem postrzegać sami siebie jako samotnych wilków, jedynych i&nbsp;niepowtarzalnych, dążących do osiągnięcia samodzielnie wybranych celów i&nbsp;kierujących się indywidualnymi motywacjami.</p>

  <p class="calibre8">Dla Donnchy była to po prostu czysta, dobra zabawa&nbsp;&ndash; okazja do udziału w&nbsp;internetowych protestach i&nbsp;akcjach sprzeciwu, a&nbsp;także do płatania niegroźnych figli możnym tego świata, a&nbsp;wszystko to z&nbsp;bezpiecznego zacisza własnego pokoju na farmie The Ring. Donncha przyznaje, że było w&nbsp;tym coś nierealnego; poczucie, że nikt nie widzi jego poczynań. Jego nastoletni „haktywizm” nie był zbyt poważny, ale bez wątpienia miał zabarwienie polityczne. Donncha był wesołym żartownisiem, którego bawiło zadzieranie z&nbsp;ludźmi tyranizującymi innych. Kiedy wybierał dla siebie pseudonim, nieodzowny atrybut każdego szanującego się hakera, zdecydował się na „Palladium”&nbsp;&ndash; angielską nazwę palladu, czyli pierwiastka o&nbsp;liczbie atomowej 46, wykorzystywanego jako katalizator reakcji chemicznych (Donnchę przyjęto w&nbsp;tamtym czasie na studia na kierunku chemia medyczna w&nbsp;Trinity College w&nbsp;Dublinie), a&nbsp;zarazem termin oznaczający relikwię lub inny święty przedmiot o&nbsp;ochronnej mocy. Wybrany przez niego pseudonim nawiązywał także do pewnego zepchniętego na margines irlandzkiego świętego. Święty Palladiusz był pierwszym biskupem Irlandii, który dotarł na Szmaragdową Wyspę przed świętym Patrykiem, ale w&nbsp;przeciwieństwie do swojego następcy nie cieszył się wielką popularnością wśród potomnych i&nbsp;nie doczekał się organizowanych na swoją cześć ulicznych parad.</p>

  <p class="calibre8">Celem pierwszego prawdziwego włamania Donnchy była oficjalna strona internetowa Fine Gael&nbsp;&ndash; mało wyrazistej irlandzkiej partii centroprawicowej, która przed wyborami do parlamentu w&nbsp;2011 roku szumnie ogłosiła, że zamierza przenieść swoją kampanię wyborczą w&nbsp;erę cyfrową. Partyjni decydenci wynajęli w&nbsp;tym celu przemądrzałego amerykańskiego konsultanta, który, jak się później okazało, mocno ubarwił swoją rolę w&nbsp;przygotowaniu rewolucyjnej cyfrowej kampanii Baracka Obamy. W&nbsp;okresie poprzedzającym wybory Donncha i&nbsp;jego kolega wyłączyli nowiutką stronę Fine Gael na całe dwadzieścia cztery godziny. I&nbsp;przy okazji zdemaskowali rzekomego speca z&nbsp;Ameryki jako blagiera i&nbsp;naciągacza.</p>

  <p class="calibre8">Następny żart Donnchy był o&nbsp;wiele bardziej satysfakcjonujący, ale okazał się też o&nbsp;wiele bardziej ryzykowny. Podobnie jak inni mieszkańcy Wysp Brytyjskich, a&nbsp;także znaczna część całego anglojęzycznego świata, Donncha śledził przebieg publicznego dochodzenia w&nbsp;sprawie wydarzeń w&nbsp;medialnym ścieku będącym własnością magnata prasowego Ruperta Murdocha. Reporterzy z&nbsp;należącego do Murdocha brukowca „News of the World” wykradli wiadomości głosowe z&nbsp;tysięcy prywatnych numerów telefonów; treść wielu z&nbsp;tych wiadomości została następnie ujawniona w&nbsp;celu zwiększenia sprzedaży tabloidu i&nbsp;uzyskania jak największej liczby kliknięć na jego stronie internetowej. Skrzynki głosowe, do których się włamano, należały między innymi do dwóch byłych premierów brytyjskiego rządu, Tony’ego Blaira i&nbsp;Gordona Browna, do Victorii Beckham z&nbsp;zespołu Spice Girls, do Erica Claptona, księcia Karola, a&nbsp;także, co szczególnie szokujące, do pewnej trzynastoletniej uczennicy, która padła ofiarą porwania i&nbsp;morderstwa.</p>

  <p class="calibre8">Ten obrzydliwy skandal przyniósł tylko niewielki uszczerbek koncernowi Ruperta Murdocha. Redakcja „News of the World” została wprawdzie zamknięta, a&nbsp;kilku jej pracowników niższego szczebla trafiło ostatecznie za kratki, ale wszystko wskazywało na to, że Murdoch jak zwykle się wywinie i&nbsp;nie poniesie żadnych dotkliwych konsekwencji. Kilku członków grupy LulzSec postanowiło zatem wziąć sprawy w&nbsp;swoje ręce. 18 lipca 2011 roku, kilka miesięcy po ukończeniu szkoły średniej, Donncha wraz z&nbsp;kolegami zhakował stronę internetową „The Sun”, flagowego tytułu koncernu Murdocha, przekierowując cały ruch sieciowy na stworzoną przez nich fałszywą stronę główną. „Myślałem, że będzie dobrze”, wspomina Donncha. „«The Sun» był rasistowski. Antyimigrancki. Powiedziałem moim przyjaciołom, że możemy sobie z&nbsp;nich zażartować i&nbsp;nikt tak naprawdę się tym nie przejmie”.</p>

  <p class="calibre8">Żart był całkiem udany. Na spreparowanej przez Donnchę i&nbsp;jego wspólników stronie widniała informacja o&nbsp;samobójstwie Ruperta Murdocha. Artykuł był oczywistą i&nbsp;niezbyt subtelną parodią tekstów, jakie regularnie ukazywały się na łamach „The Sun”: „Murdoch, lat 80, zażył dużą ilość palladu i&nbsp;późnym wieczorem wyszedł do swojego słynnego ogrodu w&nbsp;stylu francuskim, gdzie stracił przytomność. Zgon nastąpił we wczesnych godzinach porannych (…)”.</p>

  <p class="calibre8">„Jeden z&nbsp;funkcjonariuszy wydziału dochodzeniowo-śledczego ujawnia: «Policjanci przybyli na miejsce zdarzenia znaleźli rozbity kieliszek, skrzynkę drogiego wina i&nbsp;coś, co wyglądało na&nbsp;zawartość rodzinnego albumu; wśród rzeczy rozrzuconych na ziemi znajdowały się między innymi ręcznie malowane portrety, przedstawiające młodego Murdocha w&nbsp;cylindrze i&nbsp;monoklu»”.</p>

  <p class="calibre8">„Jak poinformował nas inny policjant, ciało Murdocha przewieszone było przez duży żywopłot, przycięty w&nbsp;kształt galopującego konia. «To był jego ulubiony krzew», wyznał Davidson, kamerdyner denata”.</p>

  <p class="calibre8">Rupert Murdoch nie docenił dowcipu.</p>

  <p class="calibre8">Siedem tygodni później, pod koniec lata, szesnastu irlandzkich policjantów wpadło o&nbsp;siódmej nad ranem do domu Ó Cearbhaillów, wywlekło Donnchę z&nbsp;łóżka, zakuło go w&nbsp;kajdanki i&nbsp;zażądało, by przyznał się do różnych cyberprzestępstw. Policja odseparowała go od rodziców, których przetrzymywała w&nbsp;osobnym pokoju. Jego matka była zdezorientowana i, co zrozumiałe, mocno wystraszona, ale ojciec zdołał wychylić głowę za drzwi i&nbsp;wykrzyczeć kilka rad dla syna. „Cokolwiek by się działo, nic nie mów”, krzyknął. „Nie rozmawiaj z&nbsp;policją”.</p>

  <p class="calibre8">Śledczy skonfiskowali cały znaleziony w&nbsp;domu sprzęt komputerowy, po czym zawlekli Donnchę na lokalny komisariat policji. Nie przypominał podejrzanych, jacy zwykle trafiali na posterunek&nbsp;&ndash; chudy nastolatek, z&nbsp;lekko zaokrągloną i&nbsp;pozbawioną zarostu twarzą, skory do uśmiechu i&nbsp;budzący sympatię. Przesłuchujący go policjanci próbowali napędzić mu stracha, przekonując, że amerykański spec od kampanii wyborczych zatrudniony przez Fine Gael zaangażował w&nbsp;sprawę FBI i&nbsp;teraz amerykańscy agenci federalni zajmują się zbieraniem cyfrowych dowodów dotyczących działalności „Palladium”.</p>

  <p class="calibre8">Donncha posłuchał rady ojca i&nbsp;trzymał buzię na kłódkę. Śledczy nie mieli innego wyjścia i&nbsp;wypuścili go po dwudziestu czterech godzinach&nbsp;&ndash; w&nbsp;przeciwnym razie musieliby postawić mu formalne zarzuty, a&nbsp;na to nie byli gotowi. Mimo to historia aresztowania utalentowanego osiemnastolatka, który za kilka tygodni miał wyjechać na studia, trafiła do prasy, a&nbsp;policjanci dali mu do zrozumienia, że to jeszcze nie koniec. „Sytuacja zrobiła się poważna”, wspomina Donncha swoje pierwsze zatrzymanie przez policję. „Och, a&nbsp;więc ludzi jednak obchodzi to, co dzieje się w&nbsp;komputerze. W&nbsp;pewnym sensie otworzyło mi to oczy”. A&nbsp;jednak Donncha nie poddał się, a&nbsp;nawet zdołał się trochę odgryźć.</p>

  <p class="calibre8">Zanim wiosną 2012 roku ukończył pierwszy rok studiów w&nbsp;Trinity College w&nbsp;Dublinie, Donncha był już całkiem sławny, choć nie była to najlepsza sława. Wyglądało na to, że czeka go proces sądowy w&nbsp;sprawie ataku na stronę internetową Fine Gael; został też zidentyfikowany przez FBI jako podejrzany w&nbsp;sprawie żartu z&nbsp;Murdocha, choć nie postawiono mu jeszcze żadnych zarzutów. Najbardziej spektakularny zarzut pod jego adresem dotyczył jednak zhakowania samych stróżów prawa. W&nbsp;przygotowanym przez FBI akcie oskarżenia wniesionym do sądu Południowego Dystryktu w&nbsp;Nowym Jorku stwierdzono, że po pierwszym zatrzymaniu we wrześniu 2011 roku Donncha O’Cearrbhaill (agent FBI, który sporządzał akt oskarżenia, błędnie zapisał jego nazwisko) przeniknął do cyfrowego środowiska kilku agencji policyjnych, które prowadziły wobec niego dochodzenie. „Właśnie dostałem się do iClouda szefa krajowej jednostki do spraw cyberprzestępczości. Mam wszystkie jego kontakty i&nbsp;mogę śledzić jego lokalizację przez dwadzieścia cztery na siedem”&nbsp;&ndash; tak rzekomo brzmiała wiadomość wysłana przez Donnchę do niewymienionego z&nbsp;nazwiska informatora FBI. FBI twierdziło też, że Donncha uzyskał nielegalny dostęp do kont Gmail szefa jednostki do walki z&nbsp;cyberprzestępczością oraz jednego z&nbsp;jego podwładnych, a&nbsp;następnie wykradł hasło umożliwiające mu śledzenie przebiegu tajnej telekonferencji z&nbsp;udziałem przedstawicieli FBI, policji irlandzkiej i&nbsp;brytyjskiej Agencji do walki z&nbsp;Poważną Przestępczością Zorganizowaną.</p>

  <p class="calibre8">W&nbsp;akcie oskarżenia zarzucano mu również, że nie tylko przysłuchiwał się telekonferencji, podczas której poruszono pobieżnie temat śledztwa w&nbsp;jego własnej sprawie, ale wręcz nagrał ją w&nbsp;całości, a&nbsp;nagranie zamieścił na ogólnodostępnej stronie internetowej i&nbsp;zaprosił do odsłuchania innych. Nagranie wskazywało na poważną niefrasobliwość uczestników konferencji; w&nbsp;dodatku zabrakło wśród nich przedstawicieli elitarnej jednostki do tropienia cyberprzestępców z&nbsp;Irlandii, którzy nie pofatygowali się nawiązać połączenia.</p>

  <p class="calibre8">Akt oskarżenia w&nbsp;sprawie Donnchy został ostatecznie oddalony przez amerykański sąd&nbsp;&ndash; zanim do tego doszło, irlandzka policja przesłuchiwała Donnchę przez bite trzydzieści godzin&nbsp;&ndash; z&nbsp;powodu nieprzedstawienia przez FBI wystarczających dowodów jego winy. Ale sam fakt oskarżenia go przed amerykańskim sądem federalnym oraz komunikat prasowy wydany w&nbsp;tej sprawie przez FBI wystarczyły, by nazwisko Donnchy ponownie trafiło na czołówki gazet. Rozgłos z&nbsp;jednej strony uczynił go nieoczekiwanym nowym bohaterem społeczności hakerskiej, stawiającej sobie za cel „obserwowanie obserwujących”, z&nbsp;drugiej zaś strony ściągnął na niego jeszcze baczniejszą i&nbsp;niepożądaną uwagę wpływowych ludzi, których publicznie zawstydził, takich jak Rupert Murdoch czy funkcjonariusze agencji policyjnych z&nbsp;Londynu, Dublina i&nbsp;Nowego Jorku.</p>

  <p class="calibre8">Przez cały ten czas Donncha mógł liczyć na niezachwiane wsparcie ze strony swojego ojca. Było ono tym cenniejsze, że zagrożenie procesami sądowymi wisiało nad Donnchą przez całe studia, a&nbsp;nawet później. Ostatecznie wyrokiem irlandzkiego sądu musiał zapłacić 5 tysięcy euro odszkodowania na rzecz Fine Gael. Tymczasem stróże prawa podsuwali dziennikarzom niestworzone teorie dotyczące laboratorium chemicznego, które Donncha, student chemii, urządził w&nbsp;domu rodziców, żeby przeprowadzać eksperymenty. „Czy takiego laboratorium nie można wykorzystać do produkcji ecstasy? Albo bomb?” Ujawniono również informacje o&nbsp;tym, co funkcjonariusze znaleźli na ścianach sypialni Donnchy i&nbsp;na jego stronie na Facebooku. „Zamieszczał tam cytaty z&nbsp;marksistowskiego rewolucjonisty Che Guevary i&nbsp;męczennika IRA Bobby’ego Sandsa. Jest zdeklarowanym socjalistą”.</p>

  <p class="calibre8">W&nbsp;marcu 2017 roku Donncha Ó Cearbhaill stanął wreszcie przed sądem i&nbsp;w&nbsp;zamian za zawieszenie wykonania dziewięciomiesięcznego wyroku więzienia dobrowolnie przyznał się do udziału w&nbsp;zhakowaniu strony „The Sun”. Odebrał cenną lekcję na temat dążenia do sprawiedliwości: ten, kto potrafi tworzyć kod, może kontrolować system. „Nie poleciłbym tego nikomu&nbsp;&ndash; mówi Donncha o&nbsp;swojej sześcioletniej gehennie&nbsp;&ndash; ale na pewno było to ciekawe życiowe doświadczenie, które pozwoliło mi lepiej zrozumieć, jak działa świat i&nbsp;jak funkcjonują organy państwa, a&nbsp;także przekonać się na własnej skórze, że zwykłe psikusy potrafią wkurzyć potężnych ludzi, którzy mają możliwość uprzykrzenia życia każdemu, kto im podpadnie”.</p>

  <p class="calibre8">„Ciekawie też było przyjrzeć się z&nbsp;bliska działaniu wymiaru sprawiedliwości. Jesteś w&nbsp;sądzie i&nbsp;widzisz tych wszystkich ludzi, cały przemysł zajmujący się sprawami o&nbsp;jakieś drobiazgi, o&nbsp;hakowanie i&nbsp;tym podobne przestępstwa; armię prawników, sędziów, policjantów i&nbsp;innych, którzy pracują jak przy taśmie w&nbsp;tej fabryce sprawiedliwości. To jest prawdziwy przemysł. Przekonanie się, jak to wszystko działa, było fascynujące”.</p>

  <p class="calibre8">„Na szczęście udało mi się [uniknąć więzienia] (…) Ale zrozumiałem, że to było nierozsądne uprawianie aktywizmu. Zacząłem się zastanawiać, jak mógłbym lepiej ukierunkować niektóre z&nbsp;moich umiejętności”.</p>

  <p class="m0-2sp">Donncha, informatyk samouk, który podjął studia, żeby zdobyć formalne wykształcenie w&nbsp;dziedzinie chemii, czuł się rozdarty, gdy przyszła pora na obranie ścieżki zawodowej kariery i&nbsp;dokonanie wyboru między informatyką a&nbsp;chemią. Obie dyscypliny odpowiadały jego wrodzonej ciekawości przejawiającej się w&nbsp;pragnieniu dogłębnego poznania zasad działania rzeczy. W&nbsp;obu dyscyplinach podstawowa metoda badawcza polega na rozłożeniu systemów operacyjnych na części pierwsze, czyli na ich kod, a&nbsp;następnie na wykorzystaniu tych części do nowych, w&nbsp;miarę możliwości lepszych zastosowań. „Lubię nakłaniać komputery do robienia rzeczy nieoczywistych i&nbsp;łączyć różne rzeczy w&nbsp;taki sposób, by powstało z&nbsp;nich coś nowego”, mówi. „A&nbsp;czym jest chemia? To nauka pozwalająca zrozumieć projekty natury. To trochę jak hakowanie chemicznych cząsteczek, żeby stworzyć coś nowego”. Praca w&nbsp;laboratorium chemicznym miała jedną niewątpliwą zaletę&nbsp;&ndash; mniej policyjnych nalotów, przesłuchań i&nbsp;aktów oskarżenia&nbsp;&ndash; ale wszystkie drogi zdawały się prowadzić Donnchę z&nbsp;powrotem do świata komputerów.</p>

  <p class="calibre8">Donncha przybył do Berlina po raz pierwszy jako dwudziestojednoletni student, aby przez trzy miesiące pracować tam nad projektem badawczym z&nbsp;dziedziny chemii. Stolica Niemiec była wówczas ziemią obiecaną dla hakerów i&nbsp;speców od bezpieczeństwa komputerowego, którzy doczekali się nawet własnego Mojżesza. „W&nbsp;ciągu roku, odkąd zrobiło się głośno o&nbsp;byłym podwykonawcy Agencji Bezpieczeństwa Narodowego (NSA), Edward Snowden stał się bohaterem prac twórców street artu i&nbsp;artystycznych instalacji, bohaterem popowych piosenek i&nbsp;rozmaitych performance’ów, nie wspominając o&nbsp;naklejkach, plakatach i&nbsp;magnesach na lodówkę”, donosił, albo raczej ubolewał, dziennik „Wall Street Journal”. „Ujawnienie programów podsłuchowych NSA wywołało żywy oddźwięk zwłaszcza w&nbsp;Niemczech, gdzie panuje głęboko zakorzeniona niechęć do wszechwiedzącego, wszechmocnego państwa, i&nbsp;zapoczątkowało kult Snowdena wśród tutejszych twórców”. W&nbsp;ciągu dwóch pierwszych tygodni spędzonych w&nbsp;Berlinie Donncha zdążył poznać około trzydziestu cybergeeków zaangażowanych w&nbsp;walkę z&nbsp;narastającą falą cyberinwigilacji.</p>

  <p class="calibre8">Donncha powrócił do Berlina po ukończeniu studiów, latem 2015 roku, kilka tygodni po tym, jak na berlińskim Alexanderplatz odsłonięto wykonane z&nbsp;brązu, naturalnej wielkości figury Edwarda Snowdena, Juliana Assange’a i&nbsp;Chelsea Manning, amerykańskiej demaskatorki, która przekazała portalowi Wikileaks setki tysięcy dokumentów, w&nbsp;tym wiele zawierających informacje tajne lub wrażliwe, a&nbsp;jeszcze więcej takich, które były zwyczajnie wstydliwe. Tym razem Donncha przyjechał do Berlina jako stażysta programu Summer of Privacy (Lato prywatności) prowadzonego przez Tor Project, organizację non profit działającą na rzecz poprawy bezpieczeństwa cyfrowego. „Wierzymy, że każdy powinien mieć możliwość odkrywania zasobów internetu z&nbsp;zachowaniem prywatności”, głosiła deklaracja Tor Project. „Wspieramy prawa człowieka i&nbsp;bronimy twojego prawa do prywatności w&nbsp;internecie poprzez tworzenie otwartego i&nbsp;bezpłatnego oprogramowania oraz otwartych sieci”. Donncha był zadowolony ze stażu. Spodobała mu się ta praca i&nbsp;poczucie celu, więc postanowił, że Berlin stanie się jego nowym domem. Pierwszą pełnoetatową posadę znalazł w&nbsp;organizacji pozarządowej, która zajmowała się tworzeniem cyfrowych narzędzi dla dziennikarzy, obrońców praw człowieka i&nbsp;niedofinansowanych organizacji obywatelskich, zmagających się z&nbsp;cyberatakami i&nbsp;państwową cenzurą.</p>

  <p class="calibre8">Jednym z&nbsp;cyfrowych luminarzy, których Donncha poznał w&nbsp;Berlinie, był biały (czyli etyczny) haker stojący na czele działu do spraw cyberbezpieczeństwa w&nbsp;Amnesty International. Właściwie to Claudio Guarnieri nie tyle stał na czele, co w&nbsp;pojedynkę tworzył dział do spraw cyberbezpieczeństwa w&nbsp;Amnesty, robiąc, co w&nbsp;jego mocy, by zapewnić obrońcom praw człowieka, dysydentom politycznym i&nbsp;dziennikarzom z&nbsp;różnych zakątków świata przynajmniej częściową ochronę przed narastającymi cyfrowymi zagrożeniami ze strony represyjnych i&nbsp;zbrodniczych reżimów. Jego samotne zmagania przypominały grę w&nbsp;whack-a-mole. Na początku 2018 roku Claudio poinformował Donnchę, że w&nbsp;Amnesty Tech wygospodarowano fundusze na zatrudnienie drugiego specjalisty do spraw zagrożeń cyfrowych. „Trochę się nad tym zastanawiałem&nbsp;&ndash; wspomina Donncha&nbsp;&ndash; ale w&nbsp;końcu doszedłem do wniosku, że to posada skrojona pod moje umiejętności”.</p>

  <p class="calibre8">Do przyjęcia posady w&nbsp;Amnesty Tech skusiła Donnchę także możliwość bliskiej współpracy z&nbsp;Claudiem. Donncha zaczął czytać wpisy na blogu i&nbsp;artykuły opublikowane przez jego nowego szefa w&nbsp;2012 i&nbsp;2013 roku, kiedy on sam był jeszcze studentem chemii w&nbsp;Trinity College. Claudio mógł się poszczycić nie tylko intelektem, ale także&nbsp;&ndash; jak wynikało z&nbsp;artykułu, który ukazał się w&nbsp;jednym z&nbsp;kolorowych amerykańskich czasopism&nbsp;&ndash; energią i&nbsp;wytrzymałością, niezbędnymi do skutecznego tropienia handlarzy sprzętem do cyfrowej inwigilacji na bezkresnych połaciach sieci World Wide Web. Claudio wykorzystał kiedyś drobny cyfrowy ślad do powiązania firmy Gamma Group i&nbsp;jej oprogramowania szpiegowskiego FinFisher z&nbsp;różnymi podejrzanymi klientami. „Zauważył, że kiedy pingował adres IP serwera zbierającego dane, serwer odpowiadał nietypowym komunikatem: «Hallo Steffi»”, wyjaśniał czytelnikom Bryan Burrough z&nbsp;miesięcznika „Vanity Fair” w&nbsp;swoim liczącym 6500 słów artykule na temat komputerowych geeków zajmujących się tropieniem handlarzy cyberbronią i&nbsp;jej użytkowników. „Guarnieri użył specjalnego programu do sprawdzenia każdego podłączonego do internetu serwera&nbsp;&ndash; na całym świecie jest ich około 75 milionów&nbsp;&ndash; żeby przekonać się, czy jakieś inne urządzenie odpowie w&nbsp;tak sam sposób. Zajęło mu to kilka długich tygodni, ale w&nbsp;końcu program skanujący znalazł jedenaście adresów IP w&nbsp;dziesięciu krajach, między innymi w&nbsp;Katarze, Etiopii i&nbsp;Zjednoczonych Emiratach Arabskich, znanych z&nbsp;monitorowania lokalnych dysydentów politycznych”.</p>

  <p class="calibre8">Claudio był rzadkim przypadkiem w&nbsp;społeczności, której członkowie zazwyczaj szczycą się tym, że trzymają się z&nbsp;dala od polityki. Jeszcze przed trzydziestką wyrobił sobie jasny światopogląd, który miał decydujący wpływ na jego pracę. Czasami podsumowywał go cytatem z&nbsp;Kevina Kelly’ego, jednego z&nbsp;pierwszych ekspertów w&nbsp;dziedzinie technologii komputerowych i&nbsp;pierwszego redaktora naczelnego magazynu „Wired”: „Nie istnieje żadna potężna, konstruktywna technologia, która nie byłaby jednocześnie potężnie destrukcyjna w&nbsp;jakimś innym kontekście. Podobnie jak nie ma takiej wielkiej idei, której nie można by wypaczyć w&nbsp;celu wyrządzenia wielkiej szkody. Im bardziej obiecująca jest nowa technologia, tym większe są potencjalne szkody, jakie może spowodować”. Dla Claudia było to stwierdzenie oczywistego faktu. „Okazało się, że wszystko, co tworzyliśmy przez dekady i&nbsp;co uważaliśmy za technologię niosącą ludziom wyzwolenie i&nbsp;możliwość decydowania o&nbsp;sobie&nbsp;&ndash; mówił podczas swojego wystąpienia na konferencji hakerskiej w&nbsp;2016 roku&nbsp;&ndash; zostało przekształcone w&nbsp;narzędzie represji. I&nbsp;było to nieuniknione…”</p>

  <p class="calibre8">Claudio doszedł do powyższych wniosków, obserwując ten proces na własne oczy. Do technologii komputerowej przyciągnęło go, podobnie jak Donnchę, wyzwanie związane z&nbsp;rozszyfrowywaniem kodu&nbsp;&ndash; odkrywaniem, jak działa cyfrowy świat. Jego polityczne przebudzenie było natomiast efektem uważnej analizy tego, co działo się w&nbsp;trakcie i&nbsp;po zakończeniu Arabskiej Wiosny. Początkowe sukcesy antyreżimowych zrywów w&nbsp;Egipcie, Maroku czy Bahrajnie możliwe były dzięki mediom społecznościowym i&nbsp;elektronicznym środkom łączności umożliwiającym uczestnikom protestów błyskawiczną komunikację. Później te same technologie zostały wykorzystane do odebrania mieszkańcom powyższych krajów tego, co udało się wywalczyć. Narzędzia do cyberinwigilacji opracowane przez francuskie firmy, a&nbsp;następnie sprzedane państwowym agencjom w&nbsp;Egipcie i&nbsp;Libii, pomogły rządzącym uciszyć głosy sprzeciwu. Wielu ludzi walczących o&nbsp;wolność i&nbsp;demokrację w&nbsp;świecie arabskim skończyło potem na wygnaniu, w&nbsp;więzieniu lub na cmentarzu. Pod wpływem tych wydarzeń w&nbsp;Claudiu zaszła głęboka zmiana.</p>

  <p class="calibre8">Jedna z&nbsp;koleżanek Claudia, pracująca z&nbsp;nim w&nbsp;tym samym biurze, lubiła opowiadać o&nbsp;pewnym osobliwym zwyczaju, jakiemu hołdował w&nbsp;tamtym okresie Claudio. Gdy zaczynał przeglądać Twittera, widać było, że stopniowo narasta w&nbsp;nim złość, aż w&nbsp;końcu musiał dać upust targającym nim emocjom. Obracał się wtedy na krześle w&nbsp;stronę stojącego obok jego biurka zestawu perkusyjnego, chwytał za pałeczki i&nbsp;zaczynał hałaśliwe deathmetalowe solo na perkusji. Po mniej więcej czterdziestu pięciu minutach, gdy już ochłonął, odkładał pałeczki i&nbsp;wracał do pracy.</p>

  <p class="calibre8">„Zachodzi technologiczna nierównowaga pomiędzy państwem a&nbsp;jego obywatelami”, przypomniał Claudio swoim kolegom hakerom. „Rządy państw wydają miliardy dolarów na systemy do prowadzenia inwigilacji, zarówno pasywnej, jak i&nbsp;aktywnej. Dotyczy to nie tylko Stanów Zjednoczonych; postępuje tak każdy rząd, który dysponuje wystarczającymi funduszami. Środki do obrony przed cyfrową inwigilacją są albo zapóźnione technologicznie, albo praktycznie niedostępne, bo z&nbsp;uwagi na ich wysoki koszt mogą sobie na nie pozwolić tylko bogate korporacje i&nbsp;duże firmy. Nieliczne ambitne projekty o&nbsp;charakterze publicznym, które stanowią próbę radyklanej zmiany takiej sytuacji, cierpią na brak wystarczającego finansowania, przez co ich twórcy rzadko kiedy są w&nbsp;stanie doprowadzić je do końca. A&nbsp;rządy państw doskonale zdają sobie sprawę z&nbsp;tej technologicznej nierównowagi i&nbsp;wykorzystują ją na swoją korzyść”.</p>

  <p class="calibre8">Claudio miał skłonność do popadania w&nbsp;fatalistyczny nastrój; nawet gdy wygłaszał publicznie żarliwy apel, jego twarz o&nbsp;ostrych normalnie rysach przybierała momentami znękany wyraz. Ci, którzy znali go najlepiej, wyczuwali, ile wysiłku musiał wkładać każdego dnia w&nbsp;to, by nie popaść zupełnie w&nbsp;tę fatalistyczną rezygnację. Ale Claudio nie odpuszczał. Podczas gdy inni utalentowani hakerzy podpisywali lukratywne kontrakty i&nbsp;zajmowali się ochroną wielkich korporacji przed cyfrowymi zagrożeniami, Claudio Guarnieri postawił sobie za cel demokratyzację i&nbsp;upowszechnienie dostępu do bezpieczeństwa cyfrowego. „Bezpieczeństwo nie może być przywilejem nielicznych, których na to stać”, tłumaczył. „Bezpieczeństwo musi stać się powszechnym prawem; trzeba z&nbsp;niego korzystać i&nbsp;je chronić. Jest to konieczny warunek wstępny do zagwarantowania ludziom prawa do prywatności, bez którego nie ma prawdziwej wolności słowa, a&nbsp;bez niej z&nbsp;kolei nie może być mowy o&nbsp;zdrowej demokracji”.</p>

  <p class="calibre8">W&nbsp;2014 roku opracował i&nbsp;udostępnił narzędzie, które miało pomóc dysydentom politycznym, dziennikarzom i&nbsp;obrońcom praw człowieka w&nbsp;wykrywaniu oprogramowania szpiegującego, którym zainfekowano ich prywatne urządzenia elektroniczne. Chciał wzmocnić ich pozycję, dając im możliwość samodzielnego wykrywania zagrożeń. Jak sam dziś przyznaje, narzędzie było jednak dość „toporne”. Nie było dopracowane i&nbsp;nie zyskało takiej popularności, na jaką liczył Claudio. „Nie byłem wtedy zbyt dobrym programistą”, podsumował.</p>

  <p class="calibre8">I&nbsp;zaczął wszystko od początku, zarówno w&nbsp;sensie technicznym, jak i&nbsp;politycznym. Doszedł do wniosku, że będzie potrzebował wsparcia zespołu wykwalifikowanych badaczy, programistów i&nbsp;informatyków. W&nbsp;mniej więcej tym samym czasie, gdy obejmował stanowisko starszego (i&nbsp;jedynego) specjalisty do spraw cyberbezpieczeństwa w&nbsp;Amnesty International, został współzałożycielem kolektywu hakerów o&nbsp;nazwie Security Without Borders (Bezpieczeństwo bez granic). Zaapelował do innych geeków, aby dobrowolnie poświęcili swój wolny czas na zmniejszenie nierównowagi między państwem a&nbsp;obywatelem w&nbsp;bitwach o&nbsp;cyberbezpieczeństwo. „Musimy należycie wykorzystać uprzywilejowaną pozycję, jaką dają nam nasze wykształcenie i&nbsp;umiejętności z&nbsp;zakresu nowoczesnych technologii”, oświadczył, ogłaszając powstanie nowego kolektywu. „Poświęcenie swojego czasu i&nbsp;zdolności na rzecz społeczeństwa to decyzja o&nbsp;charakterze politycznym. Powinniście podjąć ją świadomie i&nbsp;być z&nbsp;tego dumni”.</p>

  <p class="calibre8">Projekt Security Without Borders nie przyniósł spodziewanych rezultatów i&nbsp;kiedy rok później Donncha rozpoczynał pracę w&nbsp;Amnesty Tech, Claudio wydawał się bliski wypalenia. Producenci sprzętu i&nbsp;oprogramowania do cyberinwigilacji osiągnęli w&nbsp;2018 roku rekordowe zyski, rozprowadzając swoje produkty po całym świecie. Niekończąca się walka z&nbsp;przeciwnikiem, który był finansowany i&nbsp;chroniony przez rządy bogatych i&nbsp;potężnych państw, była mordęgą. Gra w&nbsp;whack-a-mole zmęczyła Claudia i&nbsp;przestała przynosić mu satysfakcję. „Zajmował się tym o&nbsp;wiele dłużej ode mnie&nbsp;&ndash; mówi Donncha&nbsp;&ndash; i&nbsp;był nieco sceptyczny w&nbsp;kwestii realnego wpływu naszych działań i&nbsp;tego, czy faktycznie jesteśmy w&nbsp;stanie coś zmienić”.</p>

  <p class="calibre8">„Claudio powiedział mi, że mogę pracować nad czymkolwiek zechcę. Dobrze było mieć taką swobodę, ale jednocześnie nurtowało mnie pytanie: «Co zamierzamy robić?»”.</p>

  <p class="m0-2sp">Odpowiedź na to pytanie w&nbsp;pewnym sensie nasunęła się sama już po kilku miesiącach. Pracownica Amnesty International z&nbsp;Arabii Saudyjskiej skontaktowała się z&nbsp;Claudiem i&nbsp;Donnchą w&nbsp;sprawie wiadomości WhatsApp, którą otrzymała od nieznanego jej nadawcy. Wiadomość dotyczyła planowanego protestu przed saudyjską ambasadą w&nbsp;Waszyngtonie i&nbsp;była utrzymana w&nbsp;naglącym tonie. „Bardzo potrzebujemy twojego wsparcia”, pisał nadawca, który po szczegółowe informacje odsyłał do dołączonego do wiadomości linku. Pracownica Amnesty słyszała wcześniej ostrzeżenia przed nowymi rodzajami cyberbroni używanej do ataków na telefony komórkowe i&nbsp;obawiała się, że stała się celem takiego ataku. Claudio i&nbsp;Donncha przyznali, że jej obawy mogą być uzasadnione i&nbsp;przeprowadzili śledztwo.</p>

  <p class="calibre8">Grzebiąc wewnątrz wiadomości i&nbsp;linku, zauważyli coś dziwnego w&nbsp;konfiguracji docelowej domeny oraz serwera. Wiadomość WhatsApp i&nbsp;dołączony do niej link zostały starannie spreparowane, żeby ukryć wszelkie informacje dotyczące ataku, a&nbsp;także zatrzeć ślady prowadzące do tego, kto ten atak przeprowadził. Link i&nbsp;serwer końcowy skonfigurowano w&nbsp;szczególnie sprytny sposób. Po kliknięciu w&nbsp;link, który prowadził do nieistniejącej strony, serwer nie zwracał typowej odpowiedzi „Nie znaleziono”; po prostu w&nbsp;ogóle nie odpowiadał na przesłane żądanie, aby nie zaalarmować ofiary ataku. Dla Claudia i&nbsp;Donnchy już samo to stanowiło wskazówkę, że nie mieli do czynienia z&nbsp;pospolitym spamem ani atakiem zwyczajnych cyberprzestępców.</p>

  <p class="calibre8">Ale na tym nie koniec.</p>

  <p class="calibre8">Algorytm szyfrowania serwera użytego do przeprowadzenia ataku został starannie dobrany dla zwiększenia bezpieczeństwa operacji. Paradoksalnie te dodatkowe środki ostrożności przedsięwzięte przez organizatorów ataku pomogły specjalistom z&nbsp;Amnesty w&nbsp;odszukaniu i&nbsp;zidentyfikowaniu innych serwerów wykorzystywanych przez sprawców tego ataku, ponieważ wyróżniały się one na tle pozostałych. Różniły się od wszystkich serwerów w&nbsp;internecie.</p>

  <p class="calibre8">Claudio i&nbsp;Donncha odwzorowali konfigurację zabezpieczeń tego serwera i&nbsp;tym samym zdobyli coś w&nbsp;rodzaju cyfrowego odcisku palca. Następnie, latem 2018 roku, zabrali się za przeczesywanie internetu, łącząc się dosłownie z&nbsp;każdym serwerem w&nbsp;sieci i&nbsp;szukając wśród nich takich, które miały identyczne cyfrowe „linie papilarne”, co serwer wykorzystany do ataku na telefon pracownicy saudyjskiego oddziału Amnesty. Znaleźli prawie sześćset pasujących serwerów, które pełniły funkcję platform do przeprowadzania podobnych ataków spyware.</p>

  <p class="calibre8">Szanse na ustalenie, do kogo należą te serwery, a&nbsp;także nazw znajdujących się na nich domen, byłyby nikłe, gdyby nie pewne wcześniejsze badania prowadzone przez ekspertów w&nbsp;dziedzinie informatyki śledczej z&nbsp;Citizen Lab na Uniwersytecie w&nbsp;Toronto. Badacze z&nbsp;Citizen Lab od kilku lat niestrudzenie deptali po piętach pewnemu producentowi narzędzi do cyfrowej inwigilacji. W&nbsp;2016 roku znaleźli dowody na to, że opracowane i&nbsp;sprzedawane przez tę firmę oprogramowanie szpiegujące skutecznie zainfekowało telefon komórkowy jednego z&nbsp;obrońców praw człowieka w&nbsp;Zjednoczonych Emiratach Arabskich; udało im się również wytropić całą infrastrukturę sieciową tej firmy oraz ustalić nazwy setek domen powiązanych z&nbsp;należącymi do niej serwerami. Citizen Lab opublikowało znaczną część wyników swojego śledztwa, aby każdy zainteresowany mógł się z&nbsp;nimi zapoznać.</p>

  <p class="calibre8">Firma zareagowała błyskawicznie, przebudowując strukturę swojej sieci serwerów, czyli tak zwanej „zanonimizowanej sieci transmisji”, a&nbsp;także zmieniając wykorzystywane wcześniej nazwy domen. Popełniła jednak zasadniczy błąd&nbsp;&ndash; wykorzystała ponownie dwie nazwy domen z&nbsp;listy ujawnionej przez Citizen Lab: pine-sales[.]com oraz ecommerce-ads[.]org.</p>

  <p class="calibre8">I&nbsp;właśnie przez to niedopatrzenie została przyłapana przez Claudia i&nbsp;Donnchę, którzy znaleźli nazwy obu domen w&nbsp;nowej infrastrukturze sieciowej i&nbsp;dzięki temu odkryli, do kogo należy cały system. To była NSO Group. To był Pegasus. „Każdy serwer instalacyjny Pegasusa lub serwer Command-and-Control (C&amp;C) hostował serwer internetowy na porcie 443, z&nbsp;unikalną domeną i&nbsp;certyfikatem TLS”, opisywali później swoje ustalenia. „Te serwery brzegowe przesyłały dane za pośrednictwem sieci serwerów wirtualnych, nazywanej przez NSO Group Zanonimizowaną Siecią Transmisji Pegasus (Pegasus Anonymizing Transmission Network)”.</p>

  <p class="calibre8">Poszukiwania nowych domen Pegasusa pasujących do „cyfrowego odcisku palca” doprowadziły Claudia i&nbsp;Donnchę do drugiej ofiary. Jahja Assiri to były oficer Królewskich Saudyjskich Sił Powietrznych, który stał się solą w&nbsp;oku saudyjskiej rodziny królewskiej. Assiri musiał uciekać z&nbsp;ojczyzny, ponieważ obawiał się o&nbsp;swoje zdrowie i&nbsp;życie, ale nawet z&nbsp;zagranicy z&nbsp;powodzeniem koordynował działania saudyjskich aktywistów na rzecz praw człowieka i&nbsp;kontynuował ostrą krytykę saudyjskiej monarchii. Publicznie podawał w&nbsp;wątpliwość religijność członków rodziny królewskiej, sposób sprawowania przez nich władzy, złe traktowanie zubożałych poddanych, a&nbsp;także zamiłowanie do barbarzyńskich kar, takich jak kamienowanie, chłosta, amputacja czy dekapitacja. Assiri mówił głośno rzeczy, za które w&nbsp;Arabii Saudyjskiej wymierza się właśnie takie kary. „To monarchia absolutna, która nie pozwala obywatelom uczestniczyć w&nbsp;zarządzaniu ich własnym krajem”, stwierdził w&nbsp;wywiadzie udzielonym jednej z&nbsp;zachodnich gazet. „Używają islamu jako wymówki do wykorzystywania własnego narodu. To sprzeczne z&nbsp;podstawowymi naukami islamu”. Wezwał rodzinę królewską do przekształcenia ustroju w&nbsp;monarchię konstytucyjną. Nowa konstytucja powinna wprowadzić demokratyczne instytucje oraz zagwarantować rządy prawa: sprawiedliwe, uczciwe i&nbsp;mniej brutalne. Jeśli król nie zechce zreformować ustroju politycznego, powinien zdaniem Assiriego zrzec się władzy. W&nbsp;odpowiedzi na te postulaty saudyjska rodzina królewska dała do zrozumienia, że chce głowy Jahji Assiriego.</p>

  <p class="calibre8">Kiedy Claudio i&nbsp;Donncha sprawdzili telefon komórkowy Assiriego, znaleźli w&nbsp;nim wiadomość SMS z&nbsp;maja 2018 roku, która zawierała link prowadzący do złośliwej infrastruktury zbudowanej przez NSO. Tym samym Claudio i&nbsp;Donncha dysponowali już dwoma odrębnymi dowodami na to, że ktoś w&nbsp;Królestwie Arabii Saudyjskiej posługiwał się opracowanym przez NSO systemem Pegasus. Ustalili to na kilka miesięcy przed tragiczną śmiercią saudyjskiego dziennikarza Dżamala Chaszukdżiego.</p>

  <p class="calibre8">Amnesty International opublikowało wyniki przeprowadzonego przez nich dochodzenia, a&nbsp;później także listę wszystkich nazw domen powiązanych z&nbsp;atakami NSO. Danna Ingleton zrugała publicznie izraelską firmę: „Amnesty International nie będzie przyglądać się bezczynnie, jak NSO i&nbsp;inne firmy czerpią zyski ze sprzedaży inwigilującego oprogramowania opresyjnym reżimom na całym świecie”. Citizen Lab potwierdziło ustalenia Claudia i&nbsp;Donnchy. Wszystko to niewiele jednak zmieniło.</p>

  <p class="calibre8">NSO musiało poświęcić trochę czasu i&nbsp;pieniędzy na gruntowną przebudowę swojej cyfrowej infrastruktury, w&nbsp;tym na wycofanie kolejnych sześciuset nazw domen. Zniknęły domeny takie jak alldaycooking, bargainservice, br-travels, buypresent4me, centrasia-news, classic-furnitures, easybett, freshsaladtoday, islam-today, mapupdatezone, movie-tickets, novosti247, pine-sales, rockmusic4u, turismo-aqui i&nbsp;waffleswithnutella. Ich miejsce natychmiast zajęły setki nowych domen o&nbsp;równie banalnie brzmiących nazwach i&nbsp;o&nbsp;takim samym przeznaczeniu. Nowe domeny w&nbsp;dalszym ciągu służyły do przeprowadzania ataków za pomocą jednej z&nbsp;najpotężniejszych cyberbroni dostępnych na rynku. NSO nie zadało sobie nawet trudu, aby zakwestionować jakiekolwiek szczegółowe informacje zawarte w&nbsp;raporcie Amnesty Tech. Firma wydała po prostu mętne oświadczenie, że licencje na wykorzystywanie ich technologii sprzedawane są wyłącznie agencjom rządowym i&nbsp;tylko po to, by pomagać w&nbsp;udaremnianiu poważnych przestępstw i&nbsp;aktów terroru. Każde niewłaściwe użycie tej technologii było, jak stwierdzili przedstawiciele NSO, „sprzeczne (…) z&nbsp;wyznawanymi przez nas wartościami”.</p>

  <p class="calibre8">Ministerstwo Obrony Izraela odrzuciło żądanie Amnesty International, aby cofnąć licencję eksportową NSO z&nbsp;powodu rażącego ataku na pracownika Amnesty. Sprawa trafiła na wokandę, ale sąd w&nbsp;Tel Awiwie oddalił pozew złożony przez Amnesty i&nbsp;inne organizacje. Anonimowy rzecznik NSO wykorzystał sądowe zwycięstwo do tego, by wyżalić się w&nbsp;mediach: „Ramy regulacyjne prowadzonej przez nas działalności spełniają najwyższe międzynarodowe standardy”. Skorzystał też z&nbsp;okazji, by zbesztać tych, którzy mieli czelność krytykować jego firmę: „Nasi krytycy, którzy wysuwali pod naszym adresem bezpodstawne i&nbsp;tendencyjne oskarżenia, nie mają odpowiedzi na wyzwania w&nbsp;zakresie bezpieczeństwa, jakie niesie dwudziesty pierwszy wiek”.</p>

  <p class="calibre8">Ale doświadczenie to miało mimo wszystko rzeczywiste i&nbsp;poważne skutki w&nbsp;berlińskim biurze Amnesty Tech, które mniej więcej w&nbsp;tamtym czasie zmieniło oficjalnie nazwę na Security Lab. Podczas swojego pierwszego wspólnego projektu badawczego Claudio i&nbsp;Donncha odebrali cenną lekcję. Przekonali się, że system Pegasus nie jest niewidzialny, a&nbsp;inżynierowie NSO nie są nieomylni. I&nbsp;że popełniają błędy.</p>

  <p class="calibre8">Jednym z&nbsp;głównych błędów popełnionych przez NSO było rozzłoszczenie Claudia Guarnieriego i&nbsp;jego nowego partnera, Donnchy Ó Cearbhailla. „Wkurzył mnie atak na pracownika Amnesty”, przyznaje Donncha. „Byłem zirytowany i&nbsp;dotknięty tym, że NSO gotowe było sprzedać [Pegasusa] komuś, kto zaatakował jednego z&nbsp;naszych pracowników. Można więc chyba powiedzieć, że od tamtej pory chowałem do nich urazę”.</p>
</div>


<div class="calibre3" id="calibre_link-16">
  <h1 class="chapnum" title="Rozdział 10. Trzy marcowe dni. Sandrine">Rozdział 10</h1>

  <p class="chaptit">Trzy marcowe dni</p>

  <p class="chapwho">Sandrine</p>

  <p class="m">„A&nbsp;więc zwracacie się do mnie w&nbsp;tej sprawie, bo macie podejrzenia, ale nie konkretne informacje wskazujące na to, że mój telefon mógł zostać zainfekowany?”, zapytał Siddharth Varadarajan. „Zgadza się?”</p>

  <p class="calibre8">Była to pierwsza z&nbsp;wielu rozmów, jakie w&nbsp;nadchodzących miesiącach czekały mnie i&nbsp;Laurenta (a&nbsp;także garstkę pozostałych dziennikarzy uczestniczących w&nbsp;naszym wciąż utrzymywanym w&nbsp;tajemnicy projekcie); rozmów, które należało przeprowadzić ostrożnie i&nbsp;z&nbsp;wyczuciem. Siddharth i&nbsp;jego kolega&nbsp;&ndash; redaktorzy i&nbsp;zarazem współzałożyciele The Wire, czyli najważniejszego w&nbsp;Indiach portalu internetowego specjalizującego się w&nbsp;dziennikarstwie śledczym&nbsp;&ndash; już wcześniej wyrazili wstępne zainteresowanie udziałem w&nbsp;przedsięwzięciu, które opisaliśmy im bardzo ogólnie jako dochodzenie w&nbsp;sprawie cybernetycznych zagrożeń czyhających na indyjskich dziennikarzy. Uprzedziliśmy, że zanim nawiążemy z&nbsp;nimi współpracę, chcielibyśmy przeprowadzić cyfrową analizę kryminalistyczną ich iPhone’ów, żeby upewnić się, czy nie zostały zainfekowane oprogramowaniem szpiegującym. Od spotkania w&nbsp;Paryżu z&nbsp;naszymi kluczowymi partnerami minęły już przeszło dwa tygodnie, a&nbsp;my przez ten czas zdołaliśmy przekonać do przekazania nam telefonu do analizy tylko jedną z&nbsp;osób&nbsp;wytypowanych podczas paryskiej narady. W&nbsp;dodatku dokonaliśmy tego zaledwie kilka godzin przed naszym zdalnym spotkaniem z&nbsp;Siddharthem Varadarajanem i&nbsp;ze zrozumiałych względów nie dysponowaliśmy jeszcze wynikami analizy. W&nbsp;trakcie rozmowy z&nbsp;Siddharthem pilnowaliśmy się, żeby nie okazywać zniecierpliwienia ani podenerwowania. „Jeśli mamy wspólnie pracować nad projektem, o&nbsp;którym tu mówimy&nbsp;&ndash; wyjaśnił spokojnie Laurent&nbsp;&ndash; to musimy zacząć od przeprowadzenia tych badań kryminalistycznych”.</p>

  <p class="calibre8">Nie ulegało wątpliwości, że Siddharth był zaintrygowany naszą propozycją. Dziennikarze The Wire publikowali już wcześniej rzetelne artykuły na temat cyberinwigilacji. Ukazały się one po tym, jak w&nbsp;2019 roku do wiadomości publicznej wyciekły informacje o&nbsp;ostrzeżeniu przekazanym przez WhatsAppa ponad stu użytkownikom tej aplikacji zamieszkałym w&nbsp;Indiach. Przedstawiciele WhatsAppa poinformowali te osoby, że ich telefony prawdopodobnie znalazły się na celowniku operatorów Pegasusa. Wśród tych potencjalnych ofiar inwigilacji Pegasusem było wielu obrońców praw człowieka, aktywistów działających na rzecz likwidacji systemu kastowego, oponentów politycznych urzędującego premiera Indii, Narendry Modiego, a&nbsp;także czterech dziennikarzy, którzy krytykowali antydemokratyczne, autorytarne zapędy Modiego. Na liście jednak nie było ani Siddhartha Varadarajana, ani drugiego z&nbsp;redaktorów naczelnych The Wire, M.K. Venu. W&nbsp;zespole redakcyjnym The Wire dbano o&nbsp;właściwą higienę komunikacji elektronicznej. Redaktorzy i&nbsp;reporterzy serwisu, pracując nad drażliwymi tematami, starali się korzystać z&nbsp;Signala i&nbsp;innych silnie szyfrowanych komunikatorów. Poza tym mieli duże zaufanie do swoich iPhone’ów, ponieważ telefony produkowane przez Apple’a cieszyły się opinią najbezpieczniejszych urządzeń mobilnych na rynku. Siddharth i&nbsp;jego kolega sceptycznie odnieśli się do naszej sugestii, że ich iPhone’y mogły zostać zainfekowane oprogramowaniem szpiegującym; zapewne byli też nieco zirytowani faktem, że Laurent i&nbsp;ja nie kwapiliśmy się do wyjawienia informacji, które doprowadziły nas do redaktorów naczelnych The Wire.</p>

  <p class="calibre8">Oferta współpracy, jaką tamtego dnia przedstawiliśmy Siddharthowi i&nbsp;M.K., z&nbsp;konieczności była dość ogólnikowa. Na wczesnym etapie śledztwa ciągle podchodziliśmy z&nbsp;rezerwą do poszerzania naszego kręgu zaufania. Nie zdradziliśmy im, że dysponujemy nową listą potencjalnych celów cyfrowej inwigilacji, znacznie obszerniejszą od listy WhatsAppa; że dane przekazane nam przez informatora mają najprawdopodobniej związek z&nbsp;firmą NSO; że posiadana przez nas lista liczy dziesiątki tysięcy numerów z&nbsp;całego świata, z&nbsp;czego około dwóch tysięcy w&nbsp;samych tylko Indiach. Nie ujawniliśmy też, że na tej liście znaleźliśmy numery telefonów Siddhartha, M.K. Venu oraz kilku innych dziennikarzy z&nbsp;The Wire.</p>

  <p class="calibre8">Siddharth i&nbsp;M.K. mieli w&nbsp;sumie pięćdziesiąt lat doświadczenia w&nbsp;pracy dziennikarskiej, mnóstwo branżowych nagród i&nbsp;wyróżnień na koncie, a&nbsp;także dość tupetu i&nbsp;sprytu, by zbudować od podstaw własny, niezależny portal dziennikarski. Tworzyli całkiem szczwany duet i&nbsp;potrafili bardzo skutecznie wyciągać ze swoich rozmówców wszelkie informacje, na jakich im zależało, dlatego nie byliśmy zaskoczeni, gdy Siddharth zaczął naciskać i&nbsp;dopytywać, czy mamy faktyczny dowód na to, że jego telefon znalazł się na celowniku jakiegoś użytkownika cyberbroni.</p>

  <p class="calibre8">„Mamy taką informację&nbsp;&ndash; wyjaśnił Laurent&nbsp;&ndash; ale nie jest ona wystarczająco precyzyjna. Dlatego naprawdę musimy to zweryfikować”.</p>

  <p class="calibre8">„Szczerze mówiąc, czułbym się znacznie pewniej, wyrażając zgodę na waszą propozycję, gdybym wiedział, że odkryliście mój numer na jakiejś liście”, nie dawał za wygraną Siddharth. „I&nbsp;gdybyście mogli powiedzieć nam coś więcej o&nbsp;pochodzeniu tej listy. Wtedy chętnie zgodziłbym się na udział w&nbsp;eksperymencie. Nawet jeśli wasze informacje są bardzo ogólnej natury i&nbsp;na ich podstawie wysnuliście przypuszczenie, że jacyś dziennikarze teoretycznie mogli być celem inwigilacji, to i&nbsp;tak jestem skłonny rozważyć waszą prośbę. Ale najpierw muszę poznać więcej szczegółów”.</p>

  <p class="calibre8">„Nasze źródła i&nbsp;informacje wskazują jednoznacznie, że to właśnie twój telefon mógł zostać zainfekowany”, odparłam. Tyle mogłam mu powiedzieć, nie przekraczając granicy poufności.</p>

  <p class="calibre8">„A&nbsp;mój kolega Venu?”, drążył dalej Siddharth. „Co do jego telefonu również macie takie podejrzenia?”</p>

  <p class="calibre8">To przeciągnie liny trwało jeszcze przez jakiś czas, zanim Siddharth zgodził się wreszcie na przebadanie swojego iPhone’a narzędziem opracowanym przez naszych partnerów z&nbsp;Security Lab. M.K. wciąż miał jednak pewne obiekcje. „Mam nadzieję, że rozumiecie powody, dla których nie mogę udostępnić wam wszystkiego, co jest zapisane w&nbsp;moim telefonie”, tłumaczył. „W&nbsp;przeciwieństwie do Siddhartha, nie mam nawyku regularnego kasowania wiadomości. On jest bardzo skrupulatny. Ja nie. I&nbsp;właśnie z&nbsp;tego wynikają moje obawy. Wyłącznie z&nbsp;tego”.</p>

  <p class="calibre8">Laurent i&nbsp;ja przekazaliśmy wcześniej do analizy nasze własne telefony i&nbsp;znaliśmy z&nbsp;autopsji uczucie niepokoju, jakie teraz odczuwał M.K. na myśl o&nbsp;przekazaniu w&nbsp;obce ręce urządzenia zawierającego wszystkie jego dane komunikacyjne. Zapewniłam go, że nikt nie będzie miał wglądu w&nbsp;treść jego prywatnej korespondencji ani w&nbsp;inne osobiste informacje zapisane w&nbsp;pamięci telefonu: „Sam proces analizy danych przebiega bez jakiejkolwiek ludzkiej ingerencji. Nikt nie zobaczy tych danych (…) Po zakończeniu badania dane zostaną automatycznie usunięte, więc nikt, łącznie z&nbsp;nami, nie będzie miał dostępu do twoich wiadomości czy zdjęć. Nie wejdziemy w&nbsp;posiadanie żadnych prywatnych informacji. Badanie odbywa się w&nbsp;obrębie zautomatyzowanego systemu, a&nbsp;nasz zespół techniczny szuka wyłącznie dowodów na użycie złośliwego oprogramowania”.</p>

  <p class="calibre8">Nie jestem pewna, czy udało mi się całkowicie rozwiać jego obawy, ale M.K. w&nbsp;końcu ustąpił. Siddharth tymczasem do ostatniej chwili próbował wydusić z&nbsp;nas dodatkowe informacje. „Szukacie śladów Pegasusa, mam rację?”, zapytał.</p>

  <p class="calibre8">„Tak, między innymi”, przyznałam, ponownie zbliżając się do granicy, której nie mogłam przekroczyć. „Pegasus to jeden z&nbsp;programów, których śladów szukamy w&nbsp;naszych analizach”.</p>

  <p class="m0-2sp">Wydarzenia kolejnych godzin w&nbsp;wypełnionym książkami gabinecie Siddhartha w&nbsp;jego domu w&nbsp;Delhi miały w&nbsp;sobie niewiele dramatyzmu. Przyniosły wprawdzie doniosły rezultat w&nbsp;postaci przeprowadzonej zdalnie cyfrowej analizy kryminalistycznej, niezwykle ważnej dla naszego śledztwa, ale to, co działo się zanim zdobyliśmy materiał do tej analizy, przypominało bardziej sceny z&nbsp;telewizyjnej komedii niż ze szpiegowskiego thrillera. W&nbsp;teorii nasz plan przedstawiał się całkiem prosto: wykonać kopie zapasowe pamięci telefonów Siddhartha i&nbsp;M.K., a&nbsp;następnie przesłać uzyskane pliki do Claudia i&nbsp;Donnchy, którzy w&nbsp;swojej berlińskiej pracowni mieli poszukać dowodów na to, że urządzenia zainfekowano lub przynajmniej próbowano zainfekować Pegasusem. Powiedziałam Siddharthowi i&nbsp;M.K., że cały proces wykonania kopii pamięci telefonu zajmie około 30 minut, a&nbsp;wstępne wyniki analizy przeprowadzonej przez Security Lab powinny być gotowe w&nbsp;ciągu kilku godzin.</p>

  <p class="calibre8">Byłam nadmierną optymistką.</p>

  <p class="calibre8">Po ponad dwóch godzinach od rozpoczęcia naszego telekonferencyjnego połączenia z&nbsp;Siddharthem i&nbsp;jego redakcyjnym kolegą wciąż nie mieliśmy kopii zapasowej nawet jednego telefonu. Okazało się, że rok wcześniej Siddharth wymienił swojego starego iPhone’a na nowy model, więc postanowiliśmy zrobić kopie zapasowe obu urządzeń, a&nbsp;także telefonu M.K.. Ponieważ Laurent i&nbsp;ja już wcześniej zaplanowaliśmy na tamten dzień kilka innych spotkań, monitorowaniem postępów Siddhartha i&nbsp;M.K. mogliśmy zajmować się jedynie w&nbsp;przerwach między innymi zajęciami. Przez cały czas na łączu wideo czuwał w&nbsp;naszym paryskim biurze Phineas Rueckert, specjalista Forbidden Stories do spraw Indii, który robił, co w&nbsp;jego mocy, żeby rozładowywać nerwową atmosferę i&nbsp;doprowadzić całą sprawę do pomyślnego końca.</p>

  <p class="calibre8">Prawdziwą bohaterką dnia okazała się Sandhya Ravishankar, niezależna indyjska reporterka, która przyjechała do Delhi ze swojego domu w&nbsp;Madrasie, aby spotkać się z&nbsp;Siddharthem i&nbsp;M.K. Ta długa podróż&nbsp;&ndash; dwa trzygodzinne loty i&nbsp;co najmniej jeden cały dzień poświęcony na spotkanie&nbsp;&ndash; wypadła w&nbsp;niezbyt dogodnym dla Sandhyi momencie, ponieważ była w&nbsp;trakcie relacjonowania kampanii przed mającymi odbyć się za trzy tygodnie lokalnymi wyborami. Ale kiedy kilkanaście dni wcześniej powiedzieliśmy jej, że nie zdołamy zrealizować naszego projektu bez jej pomocy i&nbsp;że bardzo nam zależy, by została naszą łączniczką z&nbsp;redakcją The Wire, Sandhya wyraziła zgodę. „Możecie na mnie liczyć”, obiecała. Wiedzieliśmy o&nbsp;tym już wcześniej.</p>

  <p class="calibre8">Sandhya była jednym z&nbsp;najważniejszych i&nbsp;najbardziej zaangażowanych partnerów Forbidden Stories w&nbsp;projekcie Green Blood (Zielona krew). Uczestniczyła również w&nbsp;pracach przy Projekcie Kartel. W&nbsp;Indiach cieszyła się reputacją dociekliwej reporterki. Uznanie Siddhartha i&nbsp;innych przedstawicieli środowiska dziennikarskiego zapewniła jej między innymi opublikowana na łamach The Wire czteroczęściowa seria reportaży, w&nbsp;których obnażyła praktyki korupcyjne oraz naruszenia przepisów o&nbsp;ochronie środowiska, jakich dopuszczali się właściciele piaskarni w&nbsp;jej rodzinnym dystrykcie. Praca reporterska ściągnęła na Sandhyę rozmaite nieprzyjemności&nbsp;&ndash; była nękana przez internetowych trolli; próbowano ją zastraszyć (nieznani sprawcy przecięli przewód paliwowy w&nbsp;jej samochodzie), a&nbsp;także wytoczono jej proces o&nbsp;zniesławienie, który ostatecznie wygrała. Kiedy skontaktowała się z&nbsp;Siddharthem i&nbsp;oznajmiła, że chciałaby się z&nbsp;nim spotkać, redaktor naczelny The Wire zgodził się bez wahania. Znał Sandhyę, a&nbsp;co ważniejsze, ufał jej i&nbsp;darzył ją szacunkiem. „Stwierdziła, że nie może zdradzić celu spotkania&nbsp;&ndash; napisał później Siddharth&nbsp;&ndash; ale domyśliłem się, że chodzi o&nbsp;coś ważnego”.</p>

  <p class="calibre8">Przed wyjazdem do Delhi Sandhya, kosztem czasu poświęconego na relacjonowanie kampanii wyborczej, nauczyła się wykonywać kopię zapasową iPhone’a i&nbsp;przećwiczyła przesyłanie pliku ze swojego komputera na serwer Security Lab. W&nbsp;Delhi czekał ją pracowity dzień, który rozpoczął się już o&nbsp;szóstej rano. O&nbsp;tej wczesnej porze Sandhya spotkała się ze znanym dziennikarzem, pisarzem i&nbsp;naukowcem o&nbsp;nazwisku Paranjoy Guha Thakurta i&nbsp;przekonała go, by pozwolił nam przeprowadzić analizę swojego telefonu, a&nbsp;następnie wykonała kopię zapasową pamięci urządzenia i&nbsp;wysłała dane do Berlina. Ta uwieńczona powodzeniem operacja dała nam fałszywe poczucie, że tego dnia wszystko pójdzie jak z&nbsp;płatka. Tymczasem po południu, gdy Sandhya dotarła do domu Siddhartha, nic nie szło zgodnie z&nbsp;planem.</p>

  <p class="calibre8">Sandhya przystąpiła do wykonywania kopii zapasowej telefonu Siddhartha i&nbsp;już po paru minutach natknęła się na pierwszą uciążliwą przeszkodę. W&nbsp;przypadku telefonów firmy Apple domyślną platformą do tworzenia kopii zapasowych jest program iTunes; wielu użytkowników iPhone’ów tworzy tam kopie zapasowe danych ze swojego telefonu, podając przy tym hasło, które później mało kto pamięta. Siddharth nie był wyjątkiem. Program iTunes nie pozwolił stworzyć kolejnego pliku kopii zapasowej bez podania oryginalnego hasła. Phineas zdołał połączyć się z&nbsp;Claudiem, licząc na to, że pomoże nam pokonać techniczne trudności. Claudio był jak zwykle cierpliwy, ale niezbyt. „Jeśli program pyta o&nbsp;hasło i&nbsp;nie da się go zmienić, to niewiele można na to poradzić”, stwierdził. „Hasło trzeba odzyskać albo zresetować. Niestety, ale tak to wygląda”.</p>

  <p class="calibre8">W&nbsp;ciągu kolejnych godzin pojawiały się następne problemy, ale Sandhyi udawało się zachować spokój oraz wrodzoną pogodę ducha przez całe gorące popołudnie i&nbsp;wczesny wieczór. Popijała wodę kokosową i&nbsp;robiła swoje, nie pozwalając, by rozproszył ją szum sufitowego wentylatora, biegające po gabinecie i&nbsp;próbujące zwrócić na siebie uwagę dorosłych dziecko, wybryki psa Siddhartha, który usiłował polizać ją po twarzy, ani sam Siddharth, który ze zwisającym z&nbsp;kącika ust cygarem raz po raz zaglądał jej przez ramię. Pogody ducha nie tracił też Phineas. „No cóż, ostrzegano nas”, zwrócił się do zebranych w&nbsp;gabinecie Siddhartha w&nbsp;Delhi. „Paloma robiła to już wcześniej i&nbsp;uprzedziła, że musimy się przygotować na długą przeprawę”. Phineas zachichotał, a&nbsp;Sandhya mu zawtórowała. „Teraz mi mówisz”. Siddharth żuł końcówkę cygara. Jego żona zajrzała do gabinetu i&nbsp;zaproponowała wszystkim coś do picia. Uśmiechnęli się i&nbsp;kontynuowali pracę. W&nbsp;końcu udało im się znaleźć zagubione hasło, co umożliwiło wykonanie nowej kopii zapasowej.</p>

  <p class="calibre8">Wróciłam przed monitor w&nbsp;samą porę, by usłyszeć, jak Sandhya informuje Phineasa, że według wskazań iTunesa do ukończenia kopii zapasowej drugiego telefonu Siddhartha pozostało jeszcze trzydzieści minut. Przekazała też, że Siddharth jest gotowy podpisać dokumenty niezbędne do tego, by redakcja The Wire mogła dołączyć do uczestników naszego projektu. „Właściwie&nbsp;&ndash; dodała Sandhya, gdy się usadowiłam i&nbsp;próbowałam się zorientować w&nbsp;sytuacji&nbsp;&ndash; to wskaźnik postępu pokazuje teraz, że zostało jeszcze czterdzieści siedem minut… To naprawdę męczące. Okropnie się wlecze”.</p>

  <p class="calibre8">„Przepraszam, że musiałam zniknąć na dwie godziny”, odezwałam się. „Co udało wam się do tej pory osiągnąć?”</p>

  <p class="calibre8">„No więc kopia zapasowa danych ze starego telefonu Siddhartha jest gotowa i&nbsp;została już wysłana. W&nbsp;tej chwili czekamy na backup danych z&nbsp;nowego telefonu”. Potem przyszła kolej na telefon M.K. Sandhya pokrzepiła się porcją wody kokosowej i&nbsp;zabrała się do dzieła, próbując jednocześnie uspokoić rozbrykanego beagle’a.</p>

  <p class="calibre8">Wykonanie kopii danych z&nbsp;telefonu M.K., w&nbsp;którego pamięci zapisano około pięćdziesięciu pięciu tysięcy wiadomości z&nbsp;WhatsAppa, trwało prawie cztery razy dłużej, niż się spodziewaliśmy. Zanim plik kopii zapasowej dotarł do Security Lab, Claudio zdążył przedstawić nam wstępne wyniki analizy danych z&nbsp;telefonów Siddhartha.</p>

  <p class="calibre8">„Nie mamy jeszcze stuprocentowej pewności, ale nasz zespół techniczny natrafił na ślady kilku potencjalnych infekcji w&nbsp;twoim starym telefonie”, przekazał Siddharthowi Phineas. „Poprosili, żebym cię zapytał, czy zgodziłbyś się wysłać go do nich [do Berlina]. Chodzi o&nbsp;bezpośredni dostęp do urządzenia. Takie badanie dałoby bardziej rozstrzygające wyniki”.</p>

  <p class="calibre8">„Masz na myśli wysłanie im paczki z&nbsp;moim telefonem?”, upewnił się Siddharth.</p>

  <p class="calibre8">„Dzięki temu mogliby wykonać jailbreak systemu i&nbsp;zdobyć dostęp do wszystkich plików”, wyjaśnił Phineas. „Uzyskaliby wtedy więcej informacji niż za pośrednictwem platformy internetowej”.</p>

  <p class="calibre8">„Jasne”, zgodził się Siddharth. „Mogę im go wysłać”.</p>

  <p class="m0-2sp">Cyfrowe narzędzie kryminalistyczne, które Claudio Guarnieri i&nbsp;Donncha Ó Cearbhaill opracowali w&nbsp;ciągu dwóch i&nbsp;pół roku, jakie minęły od czasu, gdy przeprowadzili dochodzenie dotyczące próby zainfekowania oprogramowaniem szpiegującym telefonu ich koleżanki z&nbsp;Amnesty International, było nowatorskie i&nbsp;jedyne w&nbsp;swoim rodzaju. W&nbsp;połowie 2019 roku odkryli, że dotychczasowa metoda&nbsp;&ndash; zbadanie zawartego w&nbsp;wiadomości SMS łącza do strony internetowej, a&nbsp;następnie przeskanowanie całego uniwersum adresów IP w&nbsp;celu sprawdzenia, czy strona ta była w&nbsp;jakiś sposób powiązana z&nbsp;infrastrukturą sieciową NSO&nbsp;&ndash; przestała być wystarczająca do ustalenia, czy dane urządzenie zaatakowano za pomocą programu Pegasus. Metoda zdezaktualizowała się za sprawą środków zaradczych, podejmowanych błyskawicznie przez specjalistów z&nbsp;NSO.</p>

  <p class="calibre8">Przykładowo, kiedy Security Lab opublikowało swoje raporty latem i&nbsp;jesienią 2018 roku, NSO wyłączyło wersję numer trzy swojej infrastruktury i&nbsp;zastąpiło ją nową, czwartą wersją. Inżynierowie firmy opracowali również dodatkowe zapory sieciowe, którymi zabezpieczali przed wykryciem i&nbsp;niepowołanym dostępem z&nbsp;zewnątrz zarówno swoje nowe serwery Command-and-Control, jak i&nbsp;serwery infekujące. Te nowe zabezpieczenia bazowały na metodzie „DNS knocking” albo „port-knocking” (dosłownie: pukanie do portów) będącej czymś w&nbsp;rodzaju cyfrowego odpowiednika sekretnych haseł lub znaków, których znajomość umożliwiała w&nbsp;czasach prohibicji wstęp do tajnych barów serwujących nielegalny alkohol. Aby nawiązać zdalne połączenie z&nbsp;serwerem C&amp;C zabezpieczonym systemem port-knockingu, należało wysłać w&nbsp;odpowiedniej kolejności sekwencję pakietów na zamknięte porty serwera. Po zarejestrowaniu prawidłowej sekwencji&nbsp;&ndash; „sekretnego pukania”&nbsp;&ndash; zapora przyznawała „pukającemu” dostęp w&nbsp;niektórych przypadkach do zupełnie innego serwera, z&nbsp;którego mógł zostać przeprowadzony atak przy użyciu Pegasusa. NSO nie tylko poprawiło zabezpieczenia swoich serwerów, ale także opracowało nową, znacznie bardziej podstępną metodę infekowania telefonów.</p>

  <p class="calibre8">Claudio i&nbsp;Donncha po raz pierwszy natknęli się na tę nową cyberbroń jesienią 2019 roku, kiedy zwrócono się do nich z&nbsp;prośbą o&nbsp;przebadanie telefonu, którego użytkownik należał do grona otwartych krytyków króla Maroka, Muhammada&nbsp;VI. Nieustanne apele Maatiego Mondżiba o&nbsp;wprowadzenie w&nbsp;jego ojczyźnie wolności słowa sprawiły, że po wydarzeniach Arabskiej Wiosny znalazł się na celowniku marokańskich władz, a&nbsp;w&nbsp;2015 roku został formalnie oskarżony o&nbsp;„zagrażanie bezpieczeństwu wewnętrznemu państwa”. Maati spędził większość 2019 roku we Francji, głównie dlatego, że przed sądem w&nbsp;Rabacie toczył się zaoczny proces w&nbsp;jego sprawie. Za uprawianie zdradzieckiej propagandy groziło mu pięć lat więzienia, a&nbsp;to, że sąd wyda wyrok skazujący, było niemal pewne. Maati nie zaniechał krytyki marokańskich władz, ale podejrzewając, że tamtejsze służby mają go pod stałą cyfrową obserwacją, postanowił stonować swoją retorykę i&nbsp;wzmóc czujność. „Muszę stale analizować konsekwencje moich słów i&nbsp;liczyć się z&nbsp;tym, że wszystko, co powiem, może zostać wykorzystane jako pretekst do postawienia mi fałszywych zarzutów”, zdradził, tłumacząc powody, dla których zależało mu na sprawdzeniu, czy jego telefon komórkowy rzeczywiście został zainfekowany oprogramowaniem szpiegującym. „Muszę mieć się na baczności nawet w&nbsp;takich prozaicznych sytuacjach, jak spotkanie ze znajomymi czy kolacja w&nbsp;restauracji”.</p>

  <p class="calibre8">Claudio i&nbsp;Donncha znaleźli na iPhonie Maatiego stare wiadomości SMS z&nbsp;linkami, które szybko powiązali z&nbsp;serwerami i&nbsp;domenami zidentyfikowanymi już wcześniej jako część systemu Pegasus. Kiedy zapytali go, czy byłby skłonny pozwolić na dogłębne przebadanie jego telefonu i&nbsp;zebranie dodatkowych dowodów, Maati zgodził się, żeby przeprowadzili jailbreak jego iPhone’a.</p>

  <p class="calibre8">Termin „jailbreak” oznacza dosłownie „ucieczkę z&nbsp;więzienia” i, jak sugeruje sama nazwa, wiąże się ze złamaniem zabezpieczeń. Oto, w&nbsp;czym rzecz: według firmy Apple Inc. właściciele iPhone’ów nie powinni używać zakupionych urządzeń według własnego widzimisię, tylko w&nbsp;sposób zgodny z&nbsp;intencjami producenta. Telefony komórkowe stanowią dziś niemal przedłużenie naszej osobowości, ale bez względu na to, jak bardzo niezbędny i&nbsp;drogi jest nam nasz iPhone, prawda jest taka, że nie tyle posiadamy go własność, co raczej dzierżawimy na nieelastycznych warunkach ustalonych przez producenta. Wypożyczalnia samochodów Avis nie pozwoli klientowi przebudować silnika wynajętego pojazdu, prawda? Cóż, firma Apple również nie chce, by jej klienci zaglądali pod maskę iPhone’a, nie mówiąc już o&nbsp;majstrowaniu przy czymkolwiek.</p>

  <p class="calibre8">Użytkownik iPhone’a ma dostęp do plików potrzebnych do uruchomienia aplikacji, na których instalację zezwala producent urządzenia, ale nie do plików aplikacji, których Apple Inc. nie akceptuje. Apple nie zezwala też na dostęp do plików systemowych, a&nbsp;zwłaszcza do jądra systemu operacyjnego iOS, które kontroluje wszystkie podstawowe funkcje urządzenia. Inżynierowie Apple’a ograniczyli nawet wgląd użytkownika iPhone’a w&nbsp;procesy działające na urządzeniu. Apple nie tylko nie chce, by użytkownicy modyfikowali działanie telefonu, ale również nie życzy sobie, by wściubiali nos w&nbsp;cenne linie zastrzeżonego kodu źródłowego. Aby dostać się do wnętrza systemu, potrzebna jest ekspercka wiedza i&nbsp;umiejętności, jakimi dysponują specjaliści pokroju Claudia i&nbsp;Donnchy. Potrafią oni znaleźć luki w&nbsp;zastosowanych przez Apple’a zabezpieczeniach, a&nbsp;następnie wykorzystać je do zwiększenia zakresu uprawnień użytkownika. Doświadczeni specjaliści od bezpieczeństwa cyfrowego są w&nbsp;stanie otworzyć system i&nbsp;uzyskać pełny dostęp do telefonu, tak jak robi to program Pegasus, i&nbsp;zobaczyć (lub zmodyfikować) w&nbsp;nim wszystko, co tylko zechcą.</p>

  <p class="calibre8">I&nbsp;to właśnie postanowili zrobić Claudio i&nbsp;Donncha z&nbsp;iPhone’em Maatiego Mondżiba. Przy okazji poczynili dwa kluczowe odkrycia, z&nbsp;których jedno dotyczyło iPhone’ów w&nbsp;ogóle, a&nbsp;drugie tego konkretnego telefonu, z&nbsp;którego korzystał Maati. Pierwszego odkrycia dokonali po wykonaniu za pomocą programu iTunes pełnej kopii zapasowej oraz obrazu systemu plików z&nbsp;telefonu Maatiego. Zauważyli, że program wyodrębnił z&nbsp;pamięci podręcznej specyficzne dane, z&nbsp;jakimi nigdy wcześniej nie mieli do czynienia. W&nbsp;przeciwieństwie do telefonów z&nbsp;systemem Android, w&nbsp;których mnóstwo informacji użytecznych z&nbsp;punktu widzenia ekspertów w&nbsp;zakresie cyberbezpieczeństwa ulega wykasowaniu po każdym ponownym uruchomieniu urządzenia lub po prostu wyparowuje po upływie kilku miesięcy, system iOS zachowuje takie informacje i&nbsp;może przechowywać je całymi latami w&nbsp;różnych dziennikach kopii zapasowych. Pracownicy Security Lab zdobyli zatem dostęp do standardowych danych z&nbsp;kopii zapasowej iPhone’a Maatiego, takich jak historia przeglądarki internetowej czy stare wiadomości tekstowe wraz z&nbsp;dołączonymi do nich linkami, ale oprócz tego uzyskali coś jeszcze&nbsp;&ndash; wgląd w&nbsp;zawartość dziennika iOS o&nbsp;nazwie DataUsage.sqlite, w&nbsp;którym zapisywana była nazwa każdego procesu działającego na urządzeniu, a&nbsp;także dokładne informacje na temat tego, kiedy i&nbsp;ile danych mobilnych wykorzystał dany proces. Dzięki temu otwierały się zupełnie nowe możliwości tropienia Pegasusa.</p>

  <p class="calibre8">Ponieważ Claudio i&nbsp;Donncha mieli w&nbsp;swoim berlińskim biurze całkowity i&nbsp;nieograniczony dostęp do plików kopii zapasowej telefonu Maatiego, mogli poświęcić czas na sprawdzenie każdej igły w&nbsp;tym cyfrowym stogu siana. Mogli napisać, a&nbsp;następnie w&nbsp;miarę potrzeb aktualizować własny skrypt wyszukujący konkretne ślady oprogramowania szpiegowskiego na podstawie danych, które zostały wcześniej upublicznione lub udostępnione w&nbsp;społeczności specjalistów od cyberbezpieczeństwa. Jednym z&nbsp;ważniejszych znalezisk w&nbsp;dziennikach kopii zapasowych Maatiego był proces kryjący się pod nazwą „bh”. Proces ten zidentyfikowano po raz pierwszy latem 2016 roku, kiedy zespół badaczy z&nbsp;Citizen Lab połączył siły z&nbsp;zespołem Lookout, prywatną firmą zajmującą się bezpieczeństwem cybernetycznym, co zaowocowało wykryciem próby zainfekowania pewnego iPhone’a za pomocą Pegasusa. Jak stwierdzili w&nbsp;swoim raporcie inżynierowie z&nbsp;Lookout, bh.c było opracowanym przez NSO narzędziem umożliwiającym dostarczenie oraz „odpowiednie umieszczenie złośliwych ładunków (ang. <em class="calibre5">payloads</em>) w&nbsp;iPhonie ofiary”. Specjaliści z&nbsp;Lookout ustalili, że ładunki te stanowiły wczesne wersje rozwojowe exploitów wykorzystujących luki w&nbsp;przeglądarce internetowej do instalacji oprogramowania Pegasus; znaleźli również dowody wskazujące na to, że „bh” to skrót od angielskiego słowa <em class="calibre5">bridgehead</em>, oznaczającego przyczółek.</p>

  <p class="calibre8">Trzy lata po tamtym odkryciu Claudio i&nbsp;Donncha znaleźli w&nbsp;telefonie Maatiego moduł bh, który&nbsp;&ndash; jak wyjaśnili w&nbsp;opublikowanym później raporcie&nbsp;&ndash; „ostatecznie przełamuje zabezpieczenia przeglądarki, podnosi uprawnienia aplikacji, rootuje urządzenie i&nbsp;przygotowuje grunt pod zainfekowanie go pełnym pakietem oprogramowania Pegasus”.</p>

  <p class="calibre8">Badając kompletny obraz telefonu Maatiego, duet z&nbsp;Security Lab dokonał jeszcze bardziej niezwykłego odkrycia. Kiedy mozolnie przeczesywali historię odwiedzanych stron i&nbsp;analizowali dzienniki sesji przeglądarki Safari, zaczęli zauważać w&nbsp;nich pewne niepokojące przekierowania, które postarali się następnie zrekonstruować. Celem analizy zapisanej w&nbsp;pamięci telefonu listy odwiedzanych domen było ustalenie, czy Maati otworzył na swoim telefonie linki powiązane z&nbsp;infrastrukturą sieciową Pegasusa; niejako przy okazji Claudio i&nbsp;Donncha odkryli, że wiosną i&nbsp;latem 2019 roku przeglądarka w&nbsp;telefonie Maatiego (który w&nbsp;tamtym czasie już od osiemnastu miesięcy był celem standardowych ataków Pegasusa wykorzystujących linki w&nbsp;wiadomościach SMS) zaczęła nawigować do dziwnych i&nbsp;nieznanych wcześniej stron internetowych. Claudio i&nbsp;Donncha nie byli pewni, z&nbsp;czym dokładnie mają do czynienia, ale&nbsp;&ndash; jak stwierdził Donncha&nbsp;&ndash; „wyglądało to podejrzanie, a&nbsp;zbieżność czasowa wydawała się nieprzypadkowa”. Przykładowo, kiedy pewnego dnia w&nbsp;lipcu 2019 roku Maati próbował odwiedzić stronę główną Yahoo, został przekierowany, w&nbsp;niespełna trzy milisekundy, na podejrzaną stronę o&nbsp;nazwie Free247downloads.com, pod adresem https://bun54l2b67.get1tn0w.free247downloads[.]com:30495/szev4hz.</p>

  <p class="calibre8">Po kilku sekundach od połączenia z&nbsp;domeną Free247downloads do telefonu Maatiego trafił ładunek złośliwego kodu. Cała operacja odbyła się szybko i&nbsp;dyskretnie, a&nbsp;Maati nie miał żadnych podstaw przypuszczać, że z&nbsp;jego telefonem stało się coś niepokojącego.</p>

  <p class="calibre8">Claudio i&nbsp;Donncha nie tylko zdołali ustalić, że iPhone Maatiego był obiektem ataków, ale także znaleźli w&nbsp;samym telefonie ślady udanej infekcji oprogramowaniem szpiegującym. Zdobyli również dowody na zastosowanie nowych i&nbsp;znacznie groźniejszych ataków typu „network injection”, polegających na przekierowaniu ruchu sieciowego na serwer infekujący, który za pośrednictwem sieci wstrzykuje złośliwy kod do telefonu. Ataki te przeprowadzane są z&nbsp;wykorzystaniem exploitów zero-click, czyli takich, które nie wymagają podjęcia przez użytkownika atakowanego telefonu żadnego działania. Próba zainfekowania iPhone’a Maatiego Mondżiba nie została zainicjowana kliknięciem przez niego w&nbsp;złośliwy link zawarty w&nbsp;wysłanej specjalnie do niego wiadomości tekstowej. Zewnętrzna sieć ataku&nbsp;&ndash; Claudio podejrzewał, że mogło to być „urządzenie podszywające się pod nadajnik stacji bazowej sieci komórkowej lub specjalny sprzęt wbudowany w&nbsp;infrastrukturę operatora komórkowego”&nbsp;&ndash; w&nbsp;niezauważalny dla Maatiego sposób przechwyciła przeglądarkę w&nbsp;jego telefonie w&nbsp;czasie, gdy surfował po internecie.</p>

  <p class="calibre8">Claudio i&nbsp;Donncha po raz pierwszy znaleźli ślady infekcji oprogramowaniem szpiegującym pozostawione wewnątrz telefonu komórkowego. Mieli też dowód na to, że do zainfekowania telefonu wykorzystano exploita zero-click. Podejrzewali również, że tym oprogramowaniem szpiegującym był Pegasus. Podczas przygotowań do publikacji raportu, w&nbsp;którym zamierzali przedstawić swoje najnowsze odkrycia, żaden z&nbsp;nich jednak nie miał pewności, czy te nowe, odkryte w&nbsp;2019 roku exploity, faktycznie można było powiązać z&nbsp;NSO. Utwierdziła ich w&nbsp;tym przekonaniu dopiero… reakcja NSO. Około tygodnia przed planowaną datą publikacji wyników cyfrowej analizy kryminalistycznej telefonu Maatiego Mondżiba Claudio i&nbsp;Donncha skontaktowali się z&nbsp;NSO, aby przedstawić im swoje ustalenia i&nbsp;być może uzyskać jakiś komentarz ze strony firmy. Następnego dnia serwer infekujący, który udało im się zidentyfikować i&nbsp;który wskazywali w&nbsp;swoim raporcie, został nagle wyłączony. „Nie ujawniliśmy naszych ustaleń nikomu poza NSO”, wspomina Donncha. „Wyłączenie serwera w&nbsp;pewnym sensie upewniło nas, że to właśnie NSO kontrolowało tę infrastrukturę i&nbsp;było w&nbsp;stanie wyłączyć jeden z&nbsp;jej elementów”.</p>

  <p class="calibre8">Potwierdzenie tych przełomowych odkryć przyniosły wyniki analizy kryminalistycznej kolejnego iPhone’a. Tym razem chodziło o&nbsp;urządzenie należące do marokańskiego dziennikarza Omara Radiego. W&nbsp;dziennikach kopii zapasowej telefonu Omara również pojawiła się strona Free247downloads, a&nbsp;także ślady procesu bh, który uaktywnił się w&nbsp;chwilę po przekierowaniu przeglądarki telefonu do domeny inicjującej instalację Pegasusa. Zarówno w&nbsp;telefonie Maatiego, jak i&nbsp;w&nbsp;telefonie Omara również odkryto ten sam złośliwy plik konfiguracyjny, ukryty głęboko w&nbsp;pamięci urządzenia, pod nazwą CrashReporter[.]plist. Plik ten blokował systemową funkcję iPhone’a polegającą na automatycznym wysyłaniu do działu technicznego Apple’a raportu o&nbsp;każdej awarii oprogramowania. Dla NSO i&nbsp;dla klientów tej firmy CrashReporter był prostym i&nbsp;skutecznym sposobem na zatarcie śladów działania Pegasusa i&nbsp;upewnienie się, że Apple nie zostanie powiadomiony o&nbsp;istnieniu wymagającej załatania luki w&nbsp;zabezpieczeniach.</p>

  <p class="calibre8">Cyfrowe śledztwo w&nbsp;sprawie Maatiego Mondżiba pozwoliło specjalistom z&nbsp;Security Lab poznać nazwy domen oraz działanie procesów powiązanych z&nbsp;Pegasusem, co w&nbsp;przyszłości mogło ułatwić identyfikację innych ofiar inwigilacji prowadzonej za pomocą tego narzędzia. To, czego nauczyli się w&nbsp;trakcie śledztwa, pomogło im również lepiej zrozumieć skomplikowaną mechanikę exploitów typu zero-click. Ale te wszystkie odkrycia uświadomiły im zarazem, jak wiele pracy jeszcze ich czekało. Musieli stworzyć nowe, skuteczniejsze narzędzie kryminalistyczne i&nbsp;stale je udoskonalać. „W&nbsp;przypadku urządzeń mobilnych poważnym utrudnieniem jest brak widoczności zagrożeń”, wyjaśnia Donncha. „W&nbsp;przypadku komputerów stacjonarnych i&nbsp;laptopów mamy do dyspozycji programy antywirusowe lub zestawy EDR, ale w&nbsp;tamtym czasie nie dysponowaliśmy tego rodzaju oprzyrządowaniem, które nadawałoby się do zastosowania w&nbsp;telefonach. Wyrafinowane ataki na urządzenia mobilne, zwłaszcza ataki typu zero-click, pozostawały niewykryte”.</p>

  <p class="m0-2sp">Prace nad rozwijaniem narzędzia analitycznego Security Lab wciąż trwały, gdy w&nbsp;połowie marca 2021 roku Claudio i&nbsp;Donncha otrzymali kopie zapasowe danych z&nbsp;iPhone’ów należących do Siddhartha Varadarajana, M.K. Venu i&nbsp;Paranjoya Guhy Thakurty. Claudio i&nbsp;Donncha dysponowali już zestawem „znaków szczególnych” Pegasusa, których mogli teraz poszukać w&nbsp;plikach kopii zapasowych. Zidentyfikowali też konkretne serwery oraz nazwy domen wykorzystywanych w&nbsp;nowej, czwartej już wersji infrastruktury sieciowej NSO. Ciężko pracowali również nad skatalogowaniem milionów nazw legalnych procesów Apple’a, aby łatwiej było im wyodrębniać z&nbsp;dzienników kopii zapasowych oznaki aktywności obcych, potencjalnie złośliwych procesów, które zostały ukradkiem wstrzyknięte do iPhone’ów.</p>

  <p class="calibre8">Lista z&nbsp;numerami telefonów, którą otrzymaliśmy od naszego informatora, dostarczyła im nowych, ważnych danych w&nbsp;postaci sygnatur czasowych, które pozwalały stwierdzić, kiedy dany telefon został wybrany jako potencjalny cel inwigilacji Pegasusem. Gdy narzędzie kryminalistyczne Security Lab stworzyło szczegółową oś czasu wszystkich wcześniejszych działań na kopiach zapasowych iPhone’ów z&nbsp;Indii, Claudio i&nbsp;Donncha wiedzieli, gdzie dokładnie powinni skoncentrować swoje wysiłki.</p>

  <p class="calibre8">Co najważniejsze, znali nazwy odkrytych w&nbsp;telefonach Maatiego i&nbsp;Omara procesów powiązanych z&nbsp;działaniem systemu Pegasus, co mogło okazać się pomocne w&nbsp;rozpoznawaniu innych przypadków infekcji zero-click. Claudio i&nbsp;Donncha mogli teraz za pomocą cyfrowej wyszukiwarki poszukać tych procesów w&nbsp;dziennikach DataUsage.sqlite oraz w&nbsp;dziennikach historii przeglądarek. To wszystko pozwalało nam mieć nadzieję, że przeprowadzona w&nbsp;Security Lab analiza iPhone’ów z&nbsp;Delhi dostarczy pierwszych cennych informacji potwierdzających wartość naszej listy.</p>

  <p class="calibre8">Nazajutrz Claudio zadzwonił do Phineasa i&nbsp;do mnie, żeby zdać sprawę z&nbsp;postępów.</p>

  <p class="calibre8">„No więc analiza telefonu M.K. niczego nie wykazała”, oznajmił na wstępie. „Wygląda na to, że dane z&nbsp;jego telefonu w&nbsp;ogóle nie pokrywają się z&nbsp;naszymi”, dodał, po czym od razu przeszedł do omówienia pozostałych wyników badania. „Ciekawszym przypadkiem jest stary telefon Siddhartha. Kilka podobnych artefaktów znaleźliśmy też u&nbsp;Paranjoya”. To właśnie z&nbsp;telefonu Siddhartha pozyskaliśmy pierwszy przydatny materiał dowodowy, dzięki któremu Projekt Pegasus ruszył z&nbsp;miejsca. „Wszystko wskazuje na to, że zaczęli dobierać się do telefonu [Siddhartha] w&nbsp;okolicy kwietnia 2018 roku, na początku bez powodzenia. Jak na ironię, udało im się prawdopodobnie dopiero wtedy, gdy zaktualizował urządzenie”, wyjaśnił Claudio. „Już następnego dnia po aktualizacji kolejna próba infekcji zakończyła się sukcesem”.</p>

  <p class="calibre8">Claudio podkreślił, że nie zdobyli jak dotąd żadnego niezbitego dowodu, ale jego zdaniem początki były całkiem obiecujące. Dzienniki z&nbsp;telefonu Siddhartha zawierały dokładnie takie same nazwy procesów, jakie Security Lab wykryło uprzednio w&nbsp;zainfekowanych Pegasusem iPhone’ach Maatiego i&nbsp;Omara. Dwie pierwsze nieudane próby zainfekowania telefonu Siddhartha podjęto w&nbsp;ciągu zaledwie jednej minuty. Dopiero trzecia próba zakończyła się powodzeniem. 27 kwietnia 2018 roku o&nbsp;godzinie 4.41 w&nbsp;piątkowy poranek plik CrashReporter[.]plist został utworzony w&nbsp;katalogu głównym. Telefon był zainfekowany.</p>

  <p class="calibre8">„Znaleźliśmy kilka podejrzanych procesów”, tłumaczył Claudio. „Jest wysoce prawdopodobne, że to komponenty systemu NSO. Jeden z&nbsp;nich wysłał ponad trzysta megabajtów danych z&nbsp;telefonu Siddhartha. Na taki sam proces natknęliśmy się wcześniej w&nbsp;telefonie Maatiego”.</p>

  <p class="calibre8">Claudio przypuszczał, że exploit wykorzystał lukę w&nbsp;iMessage lub FaceTimie, ale zaznaczył wyraźnie, że nie może stwierdzić tego z&nbsp;absolutną pewnością. Claudio, co zdążyłam już docenić, nie lubił spekulacji. Phineas i&nbsp;ja chcieliśmy jednak dowiedzieć się czegoś więcej. „Czy kiedy będziecie mieć w&nbsp;ręku telefon Siddhartha&nbsp;&ndash; zapytał Phineas&nbsp;&ndash; pozwoli wam to posunąć się dalej? Czy będziecie w&nbsp;stanie potwierdzić dotychczasowe przypuszczenia albo zdobyć jeszcze więcej informacji?”</p>

  <p class="calibre8">„No cóż, jest szansa, że mając fizyczny dostęp do urządzenia, zdołamy wydobyć z&nbsp;niego coś więcej”, odparł Claudio. „Spróbujemy wykonać jailbreak i&nbsp;uzyskać dostęp do roota. Zasób danych w&nbsp;kopiach zapasowych jest zawsze ograniczony”.</p>

  <p class="calibre8">„Mam pytanie”, wtrąciłam. „Powiedziałeś, że nie masz niezbitych dowodów. Czy na podstawie tego, co do tej pory ustaliłeś, można dowieść, że telefon został zainfekowany, ale nie da się jednoznacznie powiązać tego faktu z&nbsp;NSO? Czy raczej wciąż masz wątpliwości, czy w&nbsp;ogóle doszło do zainfekowania telefonu?”</p>

  <p class="calibre8">„Cóż, myślę, że to, co już wiemy i&nbsp;czym dysponujemy, powinno wystarczyć do udowodnienia, że infekcja faktycznie miała miejsce. Ale trzeba to będzie dodatkowo zweryfikować”, zastrzegł Claudio.</p>

  <p class="calibre8">Dodał, że moglibyśmy skontaktować się z&nbsp;byłym lub obecnym pracownikiem firmy Apple, który być może byłby w&nbsp;stanie potwierdzić, że tamtejsi specjaliści odpowiedzialni za bezpieczeństwo produktów zaobserwowali jakieś podobne przypadki, ale Claudio nie wiązał z&nbsp;tym zbyt wielkich nadziei. Kiedy Phineas zaproponował, żeby zwrócić się w&nbsp;tej sprawie do Apple’a poprzez oficjalne kanały komunikacji, Claudio machnął lekceważąco ręką. Jego zdaniem firma była tak zaniepokojona możliwością nagłośnienia informacji podających w&nbsp;wątpliwość bezpieczeństwo jej produktów, że w&nbsp;trosce o&nbsp;swoją reputację wolała blokować takie informacje, niż rozmawiać o&nbsp;nich otwarcie. „Jeśli spróbujesz poruszyć tę sprawę z&nbsp;przedstawicielami firmy&nbsp;&ndash; powiedział&nbsp;&ndash; natychmiast cię spławią”.</p>

  <p class="calibre8">Nie było szybkiego i&nbsp;łatwego rozwiązania. Najlepsze, co mogliśmy zrobić, to przeprowadzić cyfrowe analizy kryminalistyczne kolejnych iPhone’ów należących do osób z&nbsp;naszej listy. „Jeśli znajdziemy więcej przypadków pasujących do schematu, dołożymy kolejny element do naszej układanki”, stwierdził Claudio. „Stwierdzenie, że w&nbsp;różnych urządzeniach pojawiają się nazwy tych samych procesów i&nbsp;inne zbieżności, pomoże nam ustalić modus operandi… Da nam dodatkową pewność i&nbsp;zagwarantuje spójność dowodową. Będziemy więc szukać kolejnych przypadków i&nbsp;przekonamy się, czy pojawią się gdzieś ponownie”.</p>

  <p class="m0-2sp">Nie musieliśmy długo czekać na wyniki kolejnej analizy. Już następnego dnia Claudio zadzwonił do nas z&nbsp;informacją, że ekipa Security Lab zbadała pliki kopii zapasowej telefonu pewnego dziennikarza śledczego z&nbsp;Budapesztu i&nbsp;odkryła w&nbsp;nich ślady procesów związanych z&nbsp;działaniem oprogramowania szpiegującego, takich samych jak te znalezione wcześniej w&nbsp;iPhone’ach Maatiego i&nbsp;Omara, a&nbsp;także Siddhartha i&nbsp;Paranjoya. Umówiłam się na wideorozmowę z&nbsp;dziennikarzem, do którego należał telefon; w&nbsp;naszym zdalnym spotkaniu miał wziąć udział także redaktor naczelny portalu Direkt36, dla którego pracował dziennikarz. Direkt36 był jednym z&nbsp;naszych zagranicznych partnerów w&nbsp;pierwszym koordynowanym przez Forbidden Stories śledztwie, Projekcie Daphne. Nasi węgierscy koledzy nie byli zaskoczeni moją prośbą o&nbsp;spotkanie.</p>

  <p class="calibre8">Frederik Obermaier skontaktował się z&nbsp;Direkt36 na początku marca, gdy ustaliliśmy, że jeden z&nbsp;numerów telefonów z&nbsp;naszej listy należał do Szabolcsa Panyia, reportera zajmującego się sprawami związanymi z&nbsp;bezpieczeństwem narodowym Węgier i&nbsp;polityką zagraniczną. „[Mój redaktor naczelny] András [Pethő] wspomniał mi jak gdyby nigdy nic, że Frederik Obermaier poprosił go o&nbsp;mój numer telefonu. Było mi miło, że tak znany dziennikarz chce ze mną porozmawiać. Potem András zaproponował, żebyśmy zostawili nasze telefony w&nbsp;biurze i&nbsp;przeszli się wokół budynku, w&nbsp;którym mieści się nasza redakcja. I&nbsp;dopiero w&nbsp;trakcie tej przechadzki powiedział mi, że zgłosili się do niego Frederik i&nbsp;Bastian Obermayer i&nbsp;powiedzieli, że jest pewna sprawa, o&nbsp;której na razie nie mogą powiedzieć nam nic więcej, ale są pewni, że będziemy zainteresowani współpracą”.</p>

  <p class="calibre8">Szabolcs nie był zbytnio poruszony, kiedy András powiedział mu, że Frederik ma powody, aby sądzić, że Szabolcs został wytypowany do inwigilacji z&nbsp;użyciem niezwykle skutecznej cyberbroni i&nbsp;że zanim zdradzi redaktorom Direkt36 szczegóły projektu, przy którym mieliby współpracować, Szabolcs musi najpierw poddać swój telefon cyfrowej analizie kryminalistycznej.</p>

  <p class="calibre8">Udało mi się nawiązać połączenie na Zoomie z&nbsp;Szabolcsem, Andrásem i&nbsp;Frederikiem tuż po tym, jak Claudio i&nbsp;Donncha zakończyli pracę nad plikami z&nbsp;telefonu Szabolcsa. W&nbsp;miarę jak wyjaśniałam wstępne wyniki analizy, Szabolcs wydawał się coraz bardziej niespokojny. „Zasadniczo można powiedzieć, że znaleźliśmy w&nbsp;telefonie Szabolcsa potencjalne ślady infekcji”, powiedziałam. „Ze względu na bezpieczeństwo projektu i&nbsp;ze względu na ryzyko, jakie podejmujemy, chcę was prosić o&nbsp;zatrzymanie tej informacji dla siebie i&nbsp;nieujawnianie jej, dopóki nie dowiemy się więcej o&nbsp;tym, z&nbsp;jakim rodzajem inwigilacji mamy do czynienia. W&nbsp;grę wchodzi bezpieczeństwo innych osób. Jeśli przedwcześnie upublicznimy tę informację, narazimy je na niebezpieczeństwo… Mam nadzieję, że to rozumiecie i&nbsp;że zdecydujecie się dołączyć do naszego projektu w&nbsp;nadchodzących tygodniach”.</p>

  <p class="calibre8">András zabrał głos jako pierwszy. „Cóż, biorąc pod uwagę, jak drażliwymi tematami zajmował się Szabolcs przez kilka ostatnich lat, nie jest to jakieś wielkie zaskoczenie”, powiedział. „Ale sama rozumiesz, że potrzebujemy trochę czasu, żeby to przetrawić. Jeśli chodzi o&nbsp;współpracę przy waszym projekcie, oczywiście jesteśmy zainteresowani”.</p>

  <p class="calibre8">Spoglądając na widoczną w&nbsp;lewym dolny rogu mojego monitora twarz Szabolcsa, widziałam wyraźnie, że nie jest mu łatwo pogodzić się z&nbsp;faktem, że stał się celem inwazyjnego oprogramowania szpiegującego. Przez pierwsze trzy lub cztery minuty po usłyszeniu tej wiadomości siedział w&nbsp;milczeniu, pozwalając mówić innym. Dopiero później dowiedziałam się, co naprawdę wtedy czuł. Szabolcs urodził się na Węgrzech w&nbsp;1986 roku, pod rządami opresyjnej komunistycznej dyktatury, ale dorastał już w&nbsp;stosunkowo demokratycznym społeczeństwie, które wydawało się respektować wolność słowa i&nbsp;prywatność. To był świat, który znał. Nie chodzi o&nbsp;to, że uważał tę rzeczywistość za coś oczywistego, ale obcy był mu ponury fatalizm, z&nbsp;którego starsi członkowie jego rodziny nigdy nie zdołali do końca się otrząsnąć. „To są dokładnie takie metody, których doświadczali moi rodzice, gdy żyli w&nbsp;komunistycznych Węgrzech”, powiedział mi później. „Metody, których użyto wobec mnie, ta cała inwigilacja, to wszystko naprawdę przywodzi na myśl czasy komunizmu. Poczułem się jak w&nbsp;maszynie czasu, jakbym cofnął się do mojej wczesnej młodości i&nbsp;doświadczył na własnej skórze rzeczywistości lat osiemdziesiątych”.</p>
</div>


<div class="calibre3" id="calibre_link-17">
  <h1 class="chapnum" title="Rozdział 11. „Brak należytego szacunku dla króla”. Laurent">Rozdział 11</h1>

  <p class="chaptit">„Brak należytego szacunku dla króla”</p>

  <p class="chapwho">Laurent</p>

  <p class="m">Byliśmy podekscytowani efektami pierwszych cyfrowych analiz kryminalistycznych przeprowadzonych w&nbsp;marcu 2021 roku, ale nasze nastroje szybko ostudziły wieści z&nbsp;Królestwa Marokańskiego, które dotarły do nas tego samego tygodnia, co wyniki analiz Security Lab. Sędzia śledczy w&nbsp;Casablance zakończył właśnie wstępne postępowanie w&nbsp;sprawie Omara Radiego i&nbsp;zatwierdził akt oskarżenia. W&nbsp;zasadzie podpisał się pod wszystkimi zarzutami postawionymi Radiemu przez prokuraturę, odrzucając przy okazji wiele dowodów i&nbsp;zeznań świadków kluczowych dla obrony. Posunął się nawet do oskarżenia głównego świadka obrony o&nbsp;współudział w&nbsp;jednym z&nbsp;przestępstw popełnionych rzekomo przez Omara. Omar, który spędził osiem miesięcy w&nbsp;areszcie, czekając, aż sędzia śledczy skończy oceniać materiał dowodowy, miał teraz stanąć przed sądem karnym oskarżony o&nbsp;dwa przestępstwa: „narażenie na szwank bezpieczeństwa państwa” oraz popełnienie gwałtu. Gdyby został uznany za winnego, mógł usłyszeć wyrok pięciu, a&nbsp;nawet dziesięciu lat więzienia.</p>

  <p class="calibre8">Był to kolejny z&nbsp;serii mocnych ciosów, jakie spadały na tego trzydziestoczteroletniego dziennikarza, który za punkt honoru postawił sobie demaskowanie machinacji i&nbsp;nadużyć marokańskich elit, zazdrośnie strzegących swojej pozycji i&nbsp;wyłącznej kontroli nad skarbem państwa, władzą polityczną, siłami bezpieczeństwa oraz systemem prawnym. Omar, jak stwierdził jeden z&nbsp;jego przyjaciół, „czuł się nieszczęśliwy, gdy nie prowadził ryzykownych śledztw i&nbsp;nie poruszał tematów, które drażniły ludzi z&nbsp;kręgów władzy. Jego pasją było odkrywanie i&nbsp;ujawnianie dowodów na to, jak rządzący Marokiem okradali swoich żyjących w&nbsp;ubóstwie rodaków z&nbsp;zasobów naturalnych ojczyzny: z&nbsp;ich ziemi, wody i&nbsp;piasku”.</p>

  <p class="calibre8">Omar, z&nbsp;wykształcenia ekonomista, jest doświadczonym dziennikarzem śledczym, sprawnie operującym piórem i&nbsp;potrafiącym precyzyjnie przedstawiać fakty; mówi biegle po francusku, angielsku i&nbsp;arabsku. Mógł zamieszkać w&nbsp;Londynie, Amsterdamie lub Paryżu i&nbsp;z&nbsp;bezpiecznej odległości piętnować praktyki marokańskich władz. Ale Omar zdecydował się wykonywać swoją pracę we własnym kraju, w&nbsp;biały dzień, na oczach wszystkich. „Dla mnie pozostanie tutaj [w&nbsp;Maroku] ma sens”, wyjaśnił koledze, który zapytał go, dlaczego nie zdecydował się na emigrację. „Inni wyjechali, ale ja nie mógłbym tego zrobić. W&nbsp;Maroku zacznie się walka, a&nbsp;ja chcę wziąć w&nbsp;niej udział: chcę walczyć o&nbsp;wolność słowa, ale także o&nbsp;wolność zrzeszania się i&nbsp;o&nbsp;wolność obywatelską”.</p>

  <p class="calibre8">Jego upór, by pozostać w&nbsp;ojczyźnie, by wygarniać rządzącym prawdę prosto w&nbsp;oczy i&nbsp;upominać się głośno o&nbsp;tych Marokańczyków, którym odebrano prawo głosu, naraził go na bardzo realne niebezpieczeństwo. Teraz czekała go kolejna runda publicznego upokarzania i&nbsp;zachodziło poważne ryzyko, że trafi do więzienia.</p>

  <p class="calibre8">To, co wydarzyło się w&nbsp;tamtym tygodniu w&nbsp;sprawie Omara, stanowiło zarazem cios dla Projektu Pegasus. Maroko było jednym z&nbsp;kluczowych obszarów prowadzonego przez nas śledztwa, które Sandrine i&nbsp;ja wyznaczyliśmy wspólnie z&nbsp;przedstawicielami pierwszego kręgu naszych partnerów. Dane z&nbsp;naszej listy wskazywały, że klient firmy NSO w&nbsp;Maroku był najbardziej aktywnym użytkownikiem końcowym Pegasusa poza Meksykiem; ktoś w&nbsp;Maroku wytypował tysiące numerów telefonów jako potencjalne cele inwigilacji oprogramowaniem szpiegującym. Udało nam się ustalić, że użytkownikami tych wytypowanych numerów byli między innymi urzędnicy państwowi z&nbsp;wielu krajów, w&nbsp;tym co najmniej kilkanaście osób zajmujących wysokie stanowiska w&nbsp;administracji prezydenta Francji Emmanuela Macrona, a&nbsp;także dysydenci polityczni, obrońcy praw człowieka i&nbsp;kilkudziesięciu dziennikarzy, pracujących zarówno w&nbsp;Maroku, jak i&nbsp;za granicą. Nawiązanie współpracy z&nbsp;dziennikarzami z&nbsp;Maroka pozwoliłoby nam uzyskać wiele cennych informacji na temat marokańskiego wątku naszego dochodzenia, ale już wtedy żywiliśmy obawy przed włączeniem do projektu partnera medialnego z&nbsp;tego kraju. Ryzyko było zbyt duże, zarówno dla nas, jak i&nbsp;dla każdego dziennikarza pracującego i&nbsp;mieszkającego na stałe w&nbsp;Casablance czy Rabacie. Poza tym niezależni marokańscy reporterzy i&nbsp;redaktorzy byli jeszcze ostrożniejsi i&nbsp;bardziej nieufni w&nbsp;stosunku do nas niż my w&nbsp;stosunku do nich.</p>

  <p class="calibre8">Zbliżający się proces karny Omara oraz niedawne aresztowania kilku innych dziennikarzy, w&nbsp;tym Maatiego Mondżiba, były elementami strategii przykręcania śruby przez marokańskie służby bezpieczeństwa i&nbsp;stanowiły ostrzeżenie skierowane do całego środowiska dziennikarskiego w&nbsp;Maroku. W&nbsp;okresie poprzedzającym aresztowanie Omara jego rodzina, przyjaciele oraz współpracownicy byli poddawani różnym formom nacisku i&nbsp;zastraszania. Jak stwierdził jeden z&nbsp;marokańskich reporterów, „każdy dziennikarz w&nbsp;tym kraju, a&nbsp;nie zostało ich zbyt wielu, boi się, że będzie następną ofiarą represji”.</p>

  <p class="calibre8">Napływające z&nbsp;Maroka informacje o&nbsp;sytuacji Omara wstrząsnęły wieloma osobami w&nbsp;Forbidden Stories i&nbsp;w&nbsp;Security Lab, które jeszcze niedawno miały okazję z&nbsp;nim współpracować. Omar Radi, a&nbsp;właściwie iPhone Omara Radiego, odegrał ważną rolę w&nbsp;opracowaniu narzędzia analitycznego Security Lab. Jeszcze przed rozpoczęciem Projektu Pegasus Claudio i&nbsp;Donncha, za pośrednictwem Maatiego Mondżiba, którego łączyły z&nbsp;Radim więzy przyjaźń oraz relacje zawodowe, zwrócili się do Omara z&nbsp;pytaniem, czy mogliby zajrzeć do jego telefonu. Znalezione w&nbsp;urządzeniu dowody na zainfekowanie go Pegasusem były na tyle mocne, że Security Lab zdecydowało się upublicznić wyniki przeprowadzonej analizy. Forbidden Stories oraz kilka naszych partnerskich redakcji, w&nbsp;oparciu o&nbsp;informacje z&nbsp;pierwszej ręki, udzielone nam przez samego Omara, opublikowało materiały na temat inwigilacji marokańskich dziennikarzy. Nasze publikacje ukazały się tego samego dnia, co raport Security Lab i&nbsp;wywołały natychmiastowy efekt, choć nie taki, jakiego oczekiwaliśmy.</p>

  <p class="m0-2sp">Historia Omara Radiego stanowi doskonałą ilustrację przestrogi Claudia Guarnieriego, że każda technologia wykorzystywana jako narzędzie wyzwolenia może zostać przekształcona w&nbsp;narzędzie represji. W&nbsp;Maroku transformacja ta dokonała się w&nbsp;ciągu jednej dekady, a&nbsp;Omar od początku do końca znajdował się w&nbsp;centrum wydarzeń. Doświadczył początkowej euforii związanej z&nbsp;odkryciem możliwości nowej technologii, następnie nie szczędził wysiłków, wykorzystując ją do promowania wolności, równości i&nbsp;godności, wreszcie przeżył bolesne rozczarowanie, gdy państwo wykorzystało tę technologię przeciwko niemu.</p>

  <p class="calibre8">To, jak wielkie możliwości drzemią w&nbsp;mediach społecznościowych, Omar dostrzegał już w&nbsp;2008 roku, kiedy wraz z&nbsp;przyjaciółmi wpadł na pomysł wykorzystania ich do płatania figli zawsze czujnej marokańskiej żandarmerii. Omar był wówczas dwudziestodwuletnim dziennikarzem zatrudnionym w&nbsp;lokalnej rozgłośni radiowej, gdzie zajmował się tematyką gospodarczą; poza pracą udzielał się jako aktywista działający na rzecz demokratyzacji kraju. Omar i&nbsp;inni aktywiści zdawali sobie sprawę, że znajdują się pod obserwacją służb policyjnych i&nbsp;postanowili to wykorzystać. „Wysyłaliśmy sobie wiadomości tekstowe w&nbsp;rodzaju: «Protest przed komendą o&nbsp;szóstej po południu»”, wspominał później w&nbsp;rozmowie z&nbsp;nami Omar. Lokalna policja poświęcała czas i&nbsp;energię na zgromadzenie sił potrzebnych do stłumienia demonstracji, do której ostatecznie w&nbsp;ogóle nie dochodziło, bo cała akcja skrzykiwania się do udziału w&nbsp;proteście od początku była mistyfikacją aktywistów. „Wiadomość krążyła w&nbsp;gronie mniej więcej ośmiu osób, które wysyłały ją sobie nawzajem. Potem około szóstej wszyscy spotykaliśmy się nieopodal posterunku i&nbsp;spacerowaliśmy sobie, paląc papierosy i&nbsp;przyglądając się, jak ulica przed komendą zapełnia się policyjnymi furgonetkami”.</p>

  <p class="calibre8">Potencjał nowej technologii ujawnił się w&nbsp;pełni kilka lat później. Samospalenie ulicznego sprzedawcy Mohameda Bouaziziego wywołało w&nbsp;Tunezji falę prodemokratycznych demonstracji, która następnie rozprzestrzeniła się na cały świat arabski, do czego wydatnie przyczyniły się aplikacje serwisów społecznościowych. Podstawową bronią masowego ruchu protestu były laptopy i&nbsp;komórki. Ludzie odkryli, że za pośrednictwem Facebooka i&nbsp;Twittera mogą komunikować się i&nbsp;organizować do działania we względnej tajemnicy przed wścibskimi służbami bezpieczeństwa. Omar i&nbsp;inni aktywiści wykorzystali te nowe możliwości do informowania uczestników protestów i&nbsp;zagrzewania ich do dalszej walki o&nbsp;demokratyczne społeczeństwo i&nbsp;rządy odpowiadające potrzebom wszystkich obywateli. Wolność słowa przestała być tylko marzeniem i&nbsp;stała się rzeczywistością arabskich ulic. Antyreżimowi blogerzy i&nbsp;vlogerzy docierali ze swoim przekazem do coraz większego grona odbiorców. Wydawało się, że nikt z&nbsp;rządzących nie wie, jak zapędzić tego dżina z&nbsp;powrotem do butelki.</p>

  <p class="calibre8">W&nbsp;obliczu niesłabnących protestów, które ściągnęły na Tunezję uwagę całego świata, tunezyjski prezydent oddał władzę w&nbsp;styczniu 2011 roku, po ćwierćwieczu sprawowania urzędu. Miesiąc później, gdy potężny tłum mężczyzn, kobiet i&nbsp;dzieci zajął kairski plac Tahrir i&nbsp;odmówił ustąpienia, rozpadł się pozornie nienaruszalny reżim prezydenta Egiptu Hosniego Mubaraka. Dziewięć dni później w&nbsp;Maroku narodził się Ruch 20 Lutego. Omar przeżywał chwile swojej chwały, pomimo ciągłego zagrożenia ze strony policji i&nbsp;służb bezpieczeństwa, których funkcjonariusze próbowali tłumić protesty, rozbijając pałkami głowy demonstrantów. Ruch sprzeciwu w&nbsp;Maroku, wyjaśniał Omar, „zrzeszał wszystkich, którzy zostali wypchnięci poza przestrzeń społeczną i&nbsp;którzy chcieli tę przestrzeń odzyskać, zdemokratyzować ją i&nbsp;uczynić przestrzenią prawdziwej debaty”.</p>

  <p class="calibre8">Omar miał pełne ręce roboty: organizował protesty, informował o&nbsp;nich światową opinię publiczną, a&nbsp;także mobilizował pozostałych liderów ruchu swoim, jak określali to inni, „zaraźliwym optymizmem”. Od czasu do czasu zdarzało mu się popadać w&nbsp;retoryczną przesadę, która często towarzyszy młodości i&nbsp;ideologicznemu zapałowi. „Jedyni dyktatorzy, którzy nie upadną, to ci, którzy już są martwi”, wykrzyczał pewnego razu do grupy uczestników protestów oraz dziennikarzy, którzy zebrali się, aby podsumować wydarzenia tamtego dnia. Ale u&nbsp;podstaw Ruchu 20 Lutego leżała głęboka świadomość politycznych imperatywów i&nbsp;ograniczeń. Omar i&nbsp;pozostali liderzy protestów nie domagali się głowy króla Muhammada VI. Wzywali go, aby wprowadził kraj na drogę reform i&nbsp;aby dobrowolnie zrezygnował z&nbsp;części swojej niemal absolutnej władzy.</p>

  <p class="calibre8">Ich postulaty obejmowały zreformowanie parlamentu w&nbsp;taki sposób, by za swoje działania ponosił odpowiedzialność przed społeczeństwem, a&nbsp;nie przed monarchą; wprowadzenie niezależnego sądownictwa; położenie kresu zawłaszczaniu majątku publicznego przez wąską grupę najbardziej uprzywilejowanych i&nbsp;ukrócenie korupcji urzędników państwowych. Domagali się też zmian w&nbsp;konstytucji, która powinna zagwarantować wolność zrzeszania się, wolność słowa oraz szczególnie bliską sercu Omara wolność prasy.</p>

  <p class="calibre8">Król Muhammad VI sprawiał wrażenie gotowego do kompromisu. Marokański władca jest mądrym człowiekiem i&nbsp;doskonale zdaje sobie sprawę, jak ważne jest w&nbsp;polityce wykreowanie odpowiedniego wizerunku. Interesowało go nie tylko to, jak postrzegali go poddani; dbał także o&nbsp;swoją reputację na Zachodzie i&nbsp;od momentu objęcia tronu wytrwale budował w&nbsp;kraju i&nbsp;za granicą swój wizerunek liberalnego monarchy. W&nbsp;roku 2000, czyli w&nbsp;pierwszym roku swojego panowania, bardzo zręcznie poradził sobie z&nbsp;reporterem tygodnika „Time”, który potem zaczął artykuł poświęcony nowemu władcy Maroka od słów: „Drzwi otwierają się i&nbsp;z&nbsp;pałacu wychodzi król Muhammad VI, stawiając kroki z&nbsp;kocią sprężystością”. Korespondent był oczarowany nowym przywódcą Maroka. Podkreślił jego nienaganną angielszczyznę, w&nbsp;której pobrzmiewał tylko „ledwo słyszalny akcent”. Zauważył też, że król pozostał tym samym normalnym gościem, jakim był jako następca tronu. Trzydziestosześcioletni monarcha zakładał najki i&nbsp;wychodził pobiegać. Samodzielnie prowadził samochód (mało tego, na każdym skrzyżowaniu przepisowo zatrzymywał się na czerwonym świetle, jak wszyscy inni kierowcy). Palił marlboro. Ścigał się na skuterach wodnych. „Niczym gwiazda pop zanurzał się w&nbsp;tłumie uwielbiających go Marokańczyków”.</p>

  <p class="calibre8">Nowy władca Maroka wyjaśnił dziennikarzowi, że zamierza „spotykać się z&nbsp;ludźmi i&nbsp;przekonać się, jak im się żyje”. „Kiedy macham do ludzi, staram się pozdrawiać nie tyle tłum, co poszczególne osoby, i&nbsp;nawiązywać z&nbsp;nimi kontakt wzrokowy”.</p>

  <p class="calibre8">Król Muhammad VI, jak donosił „Time”, wyciągnął nawet dłoń do ofiar represji, jakie jego ojciec, król Hasan II, stosował wobec poddanych, którzy czymś mu się narazili. Za rządów Hasana II dysydenci tracili wolność, a&nbsp;czasem i&nbsp;życie. Muhammad VI&nbsp;&ndash; lub M6, jak wkrótce zaczęto go nazywać&nbsp;&ndash; wypuścił z&nbsp;więzień część wichrzycieli i&nbsp;zrobił z&nbsp;tego publiczny spektakl. „Muhammad VI jest nowoczesny”, powiedział jeden z&nbsp;ułaskawionych mężczyzn. „Nie ma autorytarnych zapędów”.</p>

  <p class="calibre8">Amerykański tygodnik opublikował obszerny, liczący 1700 słów artykuł przedstawiający sylwetkę Muhammada VI pod wymownym tytułem: „Król Cool (...) Muhammad VI to Beatles arabskich rodów panujących”.</p>

  <p class="calibre8">Nic dziwnego, że jedenaście lat później M6 postanowił wykorzystać wydarzenia Arabskiej Wiosny na użytek propagandy. Król zasugerował, że to jego ministrowie i&nbsp;doradcy ponoszą winę za godne pożałowania pogorszenie relacji między monarchą a&nbsp;jego ludem. 9 marca 2011 roku, niespełna trzy tygodnie po rozpoczęciu protestów, król wystąpił w&nbsp;telewizji i&nbsp;poinformował, że w&nbsp;odpowiedzi na postulaty uczestników protestów powołuje komisję, która przygotuje projekt reform konstytucyjnych. W&nbsp;Maroku zaczęto uwalniać dysydentów politycznych, którzy trafili do więzień w&nbsp;poprzednich latach rządów Muhammada VI, a&nbsp;policja zaprzestała brutalnego pacyfikowania demonstracji.</p>

  <p class="calibre8">W&nbsp;lipcu odbyło się referendum, w&nbsp;którym Marokańczycy przyjęli przedstawione przez komisję propozycje zmian w&nbsp;konstytucji. Muhammad VI był powszechnie chwalony za podjęcie działań w&nbsp;kierunku demokratyzacji kraju, choć w&nbsp;Maroku słychać było także głosy krytyczne, wskazujące, że nowa konstytucja nie ograniczała nadmiernie władzy króla&nbsp;&ndash; monarcha wciąż miał prawo wybierania premiera i&nbsp;mianowania większości sędziów, a&nbsp;także zachował zwierzchnictwo nad sądem najwyższym. Reformy wyglądały jednak dobrze na papierze, zwłaszcza z&nbsp;daleka.</p>

  <p class="calibre8">Za granicą doceniono M6 za gotowość do kompromisu i&nbsp;stosunkowo bezkrwawe opanowanie kryzysu. Amerykańska sekretarz stanu Hillary Clinton nazwała wprowadzone przez króla reformy „wzorem” dla całego świata arabskiego; w&nbsp;podobnym tonie wypowiadał się minister spraw zagranicznych Francji Alain Juppé. Królestwo Marokańskie nadal korzystało z&nbsp;zachodniej pomocy finansowej. Unia Europejska corocznie udzielała Maroku bezzwrotnej pomocy rozwojowej w&nbsp;wysokości 250 milionów dolarów, a&nbsp;w&nbsp;2013 roku zwiększyła kwotę dotacji o&nbsp;dodatkowe 40 milionów dolarów, aby wspomóc zachodzące w&nbsp;tym kraju „demokratyczne przemiany”. W&nbsp;tym samym roku prezydent Barack Obama pochwalił Maroko za zaangażowanie na rzecz praw człowieka. Stany Zjednoczone przekazywały królestwu ponad 100 milionów dolarów rocznie, żeby stymulować marokańską gospodarkę.</p>

  <p class="calibre8">Pierwsze lata po masowych protestach organizowanych przez Ruch 20 Lutego były najlepszym okresem w&nbsp;dziennikarskiej karierze Omara Radiego. Został czołowym blogerem portalu Mamfakinch (którego nazwę można przetłumaczyć jako: „żadnych ustępstw”), zajmującego się dziennikarstwem obywatelskim<em class="calibre5"> </em>oraz weryfikowaniem informacji publikowanych przez marokańskie media rządowe i&nbsp;finansowane z&nbsp;budżetu państwa. Pomagał w&nbsp;uruchomieniu francuskiej wersji Lakome.com, czyli strony internetowej poświęconej dziennikarstwu śledczemu. Udzielał się w&nbsp;mediach zagranicznych, między innymi w&nbsp;Orient XXI, BBC i&nbsp;Al Jazeera English. Został również współzałożycielem serwisu Le Desk, specjalizującego się w&nbsp;reportażach śledczych, prezentacjach multimedialnych i&nbsp;dziennikarstwie danych.</p>

  <p class="calibre8">Tymczasem Pałac coraz bardziej angażował się w&nbsp;ograniczanie wpływów mediów krytycznych wobec rządu lub monarchy, a&nbsp;zarazem szczodrze nagradzał te redakcje, które swoją postawą zasłużyły sobie na wdzięczność władz. Bezkrytyczne powielanie rządowej propagandy było znacznie bezpieczniejsze i&nbsp;bardziej opłacalne z&nbsp;biznesowego punktu widzenia niż kwestionowanie polityki rządu czy dochodzenie do prawdy. Przychylni władzy dziennikarze mogli również liczyć na dostęp do różnych sensacyjnych informacji ze źródeł w&nbsp;służbach bezpieczeństwa.</p>

  <p class="calibre8">Ten, kto decydował się uprawiać w&nbsp;Maroku niezależne dziennikarstwo, narażał się na różne formy szykan, a&nbsp;także na problemy finansowe. Omar Radi przekonał się o&nbsp;tym na własnej skórze. W&nbsp;2012 roku komputery Radiego oraz innych znanych dziennikarzy publikujących w&nbsp;serwisie Mamfakinch zostały zainfekowane przez złośliwe oprogramowanie RCS, dzieło programistów z&nbsp;Hacking Team. Omar wspominał później, że jego komputer został „rozpieprzony” do tego stopnia, że nie nadawał się do użytku. Media, dla których pracował Omar&nbsp;&ndash; w&nbsp;większości przypadków były to istniejące od niedawna start-upy bez solidnego zaplecza finansowego&nbsp;&ndash; były nękane przez państwową cenzurę; nie mogły też liczyć na dochody z&nbsp;reklam, ponieważ reklamodawcy wycofywali się pod naciskiem rządu. Wiele takich niezależnych instytucji medialnych szybko znikało z&nbsp;rynku. Zdarzało się, że Omar musiał korzystać z&nbsp;pomocy finansowej rodziców, żeby związać koniec z&nbsp;końcem. Ale dla młodego człowiek, który w&nbsp;dzieciństwie był świadkiem, jak jego rodzice wstawali codziennie o&nbsp;piątej rano, żeby dotrzeć na czas do pracy w&nbsp;szkole średniej w&nbsp;Casablance&nbsp;&ndash; portowym mieście, w&nbsp;którym koszty życia były zbyt wysokie jak na możliwości niezamożnej nauczycielskiej rodziny&nbsp;&ndash; niedostatek i&nbsp;ciężka praca nie były niczym nowym.</p>

  <p class="calibre8">W&nbsp;latach 2012&ndash;2016 dziennikarski dorobek Omara Radiego powiększył się o&nbsp;kilka znakomitych reportaży śledczych. Jego specjalnością stało się demaskowanie działalności Makhzenu, polityczno-biznesowej koterii skupionej wokół dworu królewskiego, która kontrolowała dostęp do bogactw i&nbsp;zasobów naturalnych Maroka. Pierwszym dużym reportażem Omara był opublikowany w&nbsp;pięciu częściach tekst o&nbsp;marokańskim przemyśle wydobycia piasku i&nbsp;żwiru, surowców potrzebnych w&nbsp;budownictwie. Żwirownie były jednymi z&nbsp;niewielu naprawdę dochodowych przedsiębiorstw w&nbsp;Maroku, ale możliwość inwestowania w&nbsp;ten lukratywny biznes była przywilejem, który przyznawał Pałac. Licencje na wydobycie piasku i&nbsp;żwiru mogli otrzymać wyłącznie wybrani arbitralną decyzją monarchy. Informacje o&nbsp;dochodach żwirowni, które wyszukał i&nbsp;ujawnił Omar, wskazywały, że w&nbsp;zyskach z&nbsp;eksploatacji marokańskich złóż piasku i&nbsp;żwiru w&nbsp;niewielkim tylko stopniu partycypowali zwykli obywatele Maroka. Zarobione pieniądze trafiały zwykle prosto na konta bankowe w&nbsp;Luksemburgu i&nbsp;na Brytyjskich Wyspach Dziewiczych, z&nbsp;pominięciem marokańskiego fiskusa.</p>

  <p class="calibre8">Efekty drugiego dużego śledztwa Omara zyskały rozgłos jako „Afera sług państwa”. Omar zdobył dostęp do publicznego rejestru gruntów, skrupulatnie przejrzał umowy sprzedaży, dokumenty dotyczące zwolnień podatkowych oraz akty notarialne i&nbsp;odkrył, że państwo sprzedawało najcenniejsze działki w&nbsp;stolicy kraju Rabacie przyjaciołom króla i&nbsp;lojalnym urzędnikom, którzy „dobrze służyli państwu”. Omar wymienił nazwiska i&nbsp;podał ceny.</p>

  <p class="calibre8">Śledztwa te przyniosły młodemu reporterowi pewien rozgłos oraz pierwsze branżowe wyróżnienia. Jego publikacje nie spotkały się z&nbsp;ostrzejszą reakcją marokańskich władz, jednak tamtejsze służby bezpieczeństwa zwróciły na Omara uwagę i&nbsp;opisały go w&nbsp;swoich kartotekach tak, jak opisywały wielu krnąbrnych poddanych&nbsp;&ndash; jako osobę „pozbawioną należytego szacunku dla króla”.</p>

  <p class="calibre8">Omar zawsze powtarzał, że nie było jego zamiarem okazywanie królowi braku szacunku i&nbsp;że jego publikacje w&nbsp;żadnym stopniu nie były motywowane osobistą niechęcią do monarchy. Chciał po prostu mówić głośno prawdę o&nbsp;Maroku w&nbsp;nadziei, że dzięki temu jego ojczyzna zmieni się na lepsze. „Niektórzy twoi koledzy uważają, że twoje podejście do uprawiania zawodu dziennikarza jest zbyt dociekliwe i&nbsp;zbyt radykalne”, powiedział Omarowi jeden z&nbsp;jego przyjaciół. „Ale pamiętam, jak żartowaliśmy, że dopóki im przeszkadzamy&nbsp;&ndash; tym, którzy mają władzę&nbsp;&ndash; to jesteśmy na właściwej drodze”.</p>

  <p class="calibre8">W&nbsp;2016 roku sytuacja niezależnie myślących dziennikarzy w&nbsp;Maroku teoretycznie wciąż się poprawiała. Zgodnie z&nbsp;nowymi przepisami dziennikarza nie można już było wsadzić do więzienia tylko dlatego, że napisał coś niepochlebnego na temat państwa lub suwerena. Ale, jak wynika z&nbsp;doświadczenia Omara, marokańskie władze zaczęły sięgać po pozaprawne metody radzenia sobie z&nbsp;tymi, którzy odważyli się rzucić im wyzwanie. Omar w&nbsp;porozumieniu z&nbsp;redakcją „Le Monde” miał przeprowadzić dochodzenie w&nbsp;fascynującej sprawie pewnego królewskiego, w&nbsp;dosłownym znaczeniu tego słowa, prezentu, jaki otrzymał emir Kataru w&nbsp;marokańskim mieście Ifrane w&nbsp;Atlasie Średnim. Królestwo Maroka najwyraźniej przekazało tam władcy Kataru ogromną połać ziemi będącej własnością publiczną, aby mógł wybudować sobie prywatny pałac na szczycie wzgórza. Zanim Omar zajął się tą sprawą, budowa zdążyła już się rozpocząć&nbsp;&ndash; wykarczowano drzewa, a&nbsp;okolicznych mieszkańców wysiedlono. Omar próbował ustalić szczegóły tej transakcji. Czy wysiedleni mieszkańcy wyrazili na to zgodę? Czy otrzymali finansową rekompensatę?</p>

  <p class="calibre8">Omar od razu po przyjeździe do Ifrane zorientował się, że jest śledzony przez tajniaków ze służby bezpieczeństwa. Lokalni liderzy i&nbsp;aktywiści nie palili się do udzielania mu informacji. „Moje rozmowy z&nbsp;mieszkańcami, z&nbsp;aktywistami, były starannie monitorowane”, wspominał.</p>

  <p class="calibre8">Poinformował redakcję „Le Monde”, że dalsza praca nad reportażem wydaje się niemożliwa, że władze będą prawdopodobnie nadal „wkładać mu kij w&nbsp;szprychy”. Redaktorzy w&nbsp;Paryżu nie chcieli dać za wygraną, a&nbsp;Omar, mimo wszelkich przeciwności, byłby pewnie gotowy dalej drążyć temat&nbsp;&ndash; gdyby nie to, że sprawą zajął się nieoczekiwanie pewien przychylny marokańskiemu rządowi serwis informacyjny. Nie opisał jednak sprawy budowy nowego pałacu emira Kataru, tylko skupił się na śledztwie prowadzonym przez Omara. „Treść moich rozmów, zwłaszcza tych prowadzonych przez telefon, trafiła na stronę serwisu o&nbsp;nazwie Le360, który był blisko związany z&nbsp;rządem”, wyjaśnił Omar. „Ostatecznie zrezygnowałem z&nbsp;prowadzenia śledztwa, ponieważ był to bezpośredni i&nbsp;jasny sygnał, żebym nie tykał tego tematu”.</p>

  <p class="calibre8">Rok później Omar został zatrzymany na czterdzieści osiem godzin przez policję w&nbsp;marokańskim regionie Rif, dokąd udał się, żeby zebrać materiały do artykułu o&nbsp;wywłaszczaniu miejscowej ludności. W&nbsp;2017 roku Rif było dla dziennikarzy niebezpiecznym, ale ciekawym miejscem. Mieszkańcy regionu byli biedni i&nbsp;słabo wykształceni, mieli jednak swoją dumę i&nbsp;nie odpowiadała im rola potulnych poddanych kolejnych władców Maroka: Muhammada V, jego syna Hassana II i&nbsp;wreszcie Muhammada VI. Ich niechęć do władzy często bywała odwzajemniona. Hassan II nazwał ich „brudnymi, ciemnymi żebrakami”.</p>

  <p class="calibre8">Po tragicznej śmierci handlarza rybami w&nbsp;2016 roku (mężczyzna zginął na oczach policjantów, zmiażdżony przez zgniatarkę w&nbsp;śmieciarce, gdy próbował odzyskać zarekwirowany mu przez policję i&nbsp;przeznaczony do zniszczenia towar&nbsp;&ndash; kilkaset kilogramów ryb o&nbsp;wartości 10 tysięcy dolarów) w&nbsp;Rifie wybuchły gwałtowne demonstracje, przypominające te, do których dochodziło pięć lat wcześniej, podczas Arabskiej Wiosny. Na polecenie króla Muhammada VI cały region zamieniono w&nbsp;państwo policyjne; do głównych miast ściągnięto tylu policjantów, że jeden funkcjonariusz przypadał nierzadko na dwóch mieszkańców. Policjanci bez wahania, a&nbsp;według niektórych świadków z&nbsp;sadystyczną przyjemnością używali szturmowych pałek i&nbsp;broni palnej do rozpędzania manifestacji. W&nbsp;ciągu następnych kilku lat setki ludzi trafiły do więzień, a&nbsp;przywódców protestów skazano na kary dwudziestu lat pozbawienia wolności. Kiedy wyroki zostały podtrzymane przez sąd apelacyjny, Omar nie potrafił powstrzymać się przed napiętnowaniem tak rażącej niesprawiedliwości. „Zapamiętajmy wszyscy sędziego apelacyjnego Lahcena Tolfiego, gnębiciela naszych braci”, napisał na Twitterze w&nbsp;kwietniu 2019 roku. „Tacy jak on pachołkowie różnych reżimów kajają się później i&nbsp;twierdzą, że tylko «wykonywali rozkazy». Nie będzie zapomnienia ani przebaczenia dla tak nikczemnych urzędników!”</p>

  <p class="calibre8">Wkrótce po opublikowaniu tego tweeta Omar został zatrzymany i&nbsp;przesłuchany przez funkcjonariuszy Krajowej Brygady Policji Sądowej (BNPJ). Po pięciogodzinnym przesłuchaniu wypuszczono go na wolność, ale osiem miesięcy później aresztowano go ponownie za to samo „przestępstwo”. Spędził tydzień w&nbsp;izolatce, po czym został formalnie oskarżony o&nbsp;„znieważenie sędziego”. W&nbsp;marcu 2020 roku sąd uznał go za winnego i&nbsp;skazał na cztery miesiące więzienia w&nbsp;zawieszeniu. W&nbsp;jednym z&nbsp;dotowanych przez rząd marokańskich serwisów internetowych określono ten wyrok mianem „łagodnego”.</p>

  <p class="m0-2sp">Sandrine i&nbsp;Cécile przeprowadziły pierwszy wywiad z&nbsp;Omarem Radim trzy miesiące później, w&nbsp;czerwcu 2020 roku, gdy specjaliści z&nbsp;Security Lab kończyli pisać swój raport, w&nbsp;którym stwierdzali, że Omar najprawdopodobniej padł ofiarą inwigilacji za pomocą oprogramowania szpiegującego Pegasus. Omar był w&nbsp;znakomitym nastroju. Stwierdził, że nie może się doczekać, aby zobaczyć reakcję władz Maroka na ten zarzut. Trudno było nie zauważyć jego „zaraźliwego optymizmu”, na który dekadę wcześniej zwracali uwagę jego koledzy z&nbsp;Ruchu 20 Lutego. Omar często się uśmiechał i&nbsp;lubił żartować. Nawet internetowa kamera była w&nbsp;stanie wychwycić szelmowski błysk w&nbsp;jego oczach.</p>

  <p class="calibre8">Omar wydawał się rozbawiony i&nbsp;zarazem lekko zdumiony faktem, że Królestwo Marokańskie wybrało akurat tamten moment, aby wydać mu legitymację prasową&nbsp;&ndash; po dwunastu latach od złożenia przez niego pierwszego wniosku w&nbsp;tej sprawie. Powiedział nam też, że złożył apelację od wyroku czterech miesięcy więzienia, ale dodał, że nie spodziewa się, by została uwzględniona. „Biorąc pod uwagę, jak odnoszą się teraz do mnie za pośrednictwem swojej prasy, myślę, że są na mnie trochę źli”, powiedział. „Przekonamy się”. Tymczasem bardzo chciał opowiedzieć nam o&nbsp;swoim nowym ambitnym śledztwie, dotyczącym transakcji kupna i&nbsp;sprzedaży milionów hektarów ziemi w&nbsp;trakcie dwudziestoletnich rządów króla Muhammada. Odkrył na przykład, że w&nbsp;jednym przypadku państwo kupiło ziemię od marokańskich chłopów za 2,5 euro za metr kwadratowy, a&nbsp;następnie odsprzedało ją deweloperom za około 1500 euro za metr kwadratowy.</p>

  <p class="calibre8">Podchodził do tego nowego dochodzenia z&nbsp;wielkim entuzjazmem, prawdopodobnie dlatego, że było ono dla niego zwieńczeniem kilkunastu lat pracy. „Ta cała operacja ma na celu zagarnięcie ziemi, która według oficjalnej nomenklatury stanowi «uśpiony kapitał», czyli ziemi wykorzystywanej do produkcji żywności i&nbsp;tak dalej, a&nbsp;następnie wprowadzenie jej na rynek”, wyjaśniał nam. „Miliony wywłaszczonych rodzin, w&nbsp;których jedyna umiejętność to uprawa roli, wegetują na obrzeżach wielkich miast, bo nie mają gdzie się podziać… Państwo odbiera im ziemię, by sprzedać ją sektorowi prywatnemu pod budowę pól golfowych, luksusowych rezydencji, apartamentowców i&nbsp;pod inne tego rodzaju inwestycje, które trudno uznać za służące użyteczności publicznej. W&nbsp;rezultacie postępuje zubożenie ludności, która cierpi z&nbsp;powodu chciwości sektora prywatnego działającego pod parasolem władzy. Wymiar sprawiedliwości, policja i&nbsp;Ministerstwo Spraw Wewnętrznych&nbsp;&ndash; te wszystkie instytucje działają wspólnie na szkodę społeczeństwa, które od dziesięcioleci jest ofiarą zaniedbań państwa w&nbsp;zakresie zwalczania analfabetyzmu, braku dostępu do szkół publicznych i&nbsp;służby zdrowia, a&nbsp;także ogólnego zubożenia spowodowanego polityką ekonomiczną kraju”.</p>

  <p class="calibre8">Śledztwo nie było ani szybkie, ani łatwe, ani tanie, ale Omar wrócił do pracy w&nbsp;Le Desk i&nbsp;właśnie otrzymał dodatkowe fundusze w&nbsp;postaci grantu od międzynarodowej fundacji wspierającej niezależne dziennikarstwo, sprawiedliwość ekonomiczną i&nbsp;prawa człowieka. Omar był zdeterminowany, by kontynuować swoje dochodzenie, ponieważ uważał, że ma do czynienia z&nbsp;przestępstwem przeciwko obywatelom Maroka. „Marokańskiemu państwu brakuje środków finansowych”, tłumaczył. „Ziemia jest zasobem, który łatwo ludziom odebrać, a&nbsp;do tego ma ogromną wartość. Myślę, że zjawisko zawłaszczania ziemi będzie się nasilać w&nbsp;najbliższych latach”.</p>

  <p class="calibre8">Przyznał jednak, że liczy się z&nbsp;tym, że jego plany mogą zostać pokrzyżowane przez władze, które najwyraźniej coś zwęszyły. „Na początku roku przydarzyło mi się coś szokującego”, powiedział. „Skończyłem zbieranie materiałów w&nbsp;pewnej wiosce. Przeprowadziłem tam kilka wywiadów z&nbsp;mieszkańcami, z&nbsp;miejscowymi rolnikami. Dwa dni później ci wszyscy ludzie, z&nbsp;którymi wcześniej rozmawiałem, zaczęli nagle do mnie wydzwaniać. «Proszę o&nbsp;nas nie wspominać, proszę nas nie cytować». Twierdzili, że groziła im policja. «Będziemy mieć kłopoty, jeśli opublikuje pan swój artykuł»”.</p>

  <p class="calibre8">Kiedy Cécile i&nbsp;Sandrine poruszyły sprawę inwigilowania Omara za pomocą Pegasusa, ich rozmówca podszedł do tego ze stoickim spokojem. Cyberinwigilacja stała się nieodłącznym elementem życia dziennikarzy w&nbsp;Casablance i&nbsp;Rabacie. „Żyjemy w&nbsp;państwie policyjnym, w&nbsp;którym jednym z&nbsp;narzędzi kontroli nad społeczeństwem jest inwigilacja obywateli”, wyjaśnił Omar. „Wśród obiektów tej inwigilacji są ludzie tacy jak ja, aktywiści polityczni, dziennikarze, wszyscy, którzy przeszkadzają władzy i&nbsp;dlatego muszą być systematycznie obserwowani”.</p>

  <p class="calibre8">Omar doszedł do wniosku, że znajdował się pod obserwacją od czasu Arabskiej Wiosny. Marokańskie służby bezpieczeństwa już w&nbsp;2011 roku używały systemu cybernetycznego nadzoru Eagle, dostarczonego przez francuską firmę Amesys; później do ich arsenału weszły systemy RCS firmy Hacking Team i&nbsp;FinFisher od Gamma Group. Teraz korzystały z&nbsp;dostarczanego przez NSO Pegasusa. Omar był zaskoczony, gdy Security Lab poinformowało go o&nbsp;nowej, sprytnej technologii zero-click, opracowanej przez NSO w&nbsp;celu usprawnienia procesu infekowania telefonów.</p>

  <p class="calibre8">„Wirus NSO jest znacznie bardziej zaawansowany”, przyznał Omar. „Dysponują najnowocześniejszą technologią. Dzięki temu wiedzą wszystko. Czapki z&nbsp;głów przed umiejętnościami ich inżynierów”.</p>

  <p class="calibre8">Omar zauważył, że wymierzona w&nbsp;niego kampania marokańskiej bezpieki od kilku dni zaczęła przybierać nową formę. Podejrzewał, że służby dostarczają materiały na jego temat swoim płatnym współpracownikom w&nbsp;mediach i&nbsp;że ktokolwiek uzyskał dostęp do jego telefonu komórkowego, używa teraz zdobytych w&nbsp;ten sposób informacji jako broni przeciwko niemu. Prorządowe media zaczęły publikować informacje o&nbsp;prywatnym życiu Omara, które on sam zawsze starał się utrzymywać w&nbsp;tajemnicy. Taktykę tę określił mianem „barbouzerie” (to francuskie slangowe określenie oznacza wszelkie szemrane praktyki, do jakich uciekają się w&nbsp;swojej pracy tajne służby). „Publikują artykuł, w&nbsp;którym wywlekają rozmaite szczegóły ze sfery osobistej”, wyjaśnił Omar. „O&nbsp;której godzinie piłem alkohol, z&nbsp;kim mieszkam, kto odwiedza mnie w&nbsp;domu itd. Wszystko po to, żeby dać mi do zrozumienia, że mają mnie na oku”.</p>

  <p class="calibre8">Omar miał powody do niepokoju. W&nbsp;ciągu ostatnich kilku lat stosowanie barbouzerie przez państwowy aparat bezpieczeństwa doprowadziło do ponurych konsekwencji. Królewscy prokuratorzy wykorzystali oskarżenia o&nbsp;przestępstwa seksualne do zdziesiątkowania zespołu redakcyjnego „Akhbar al-Youm”&nbsp;&ndash; gazety, która nie chciała podporządkować się rządowi. Jej założyciel i&nbsp;redaktor naczelny Taoufik Bouachrine został aresztowany w&nbsp;2018 roku kilka dni po napisaniu artykułu krytykującego wybranego przez króla premiera za zaniedbanie infrastruktury krytycznej na obszarach wiejskich. Prokurator z&nbsp;Casablanki oskarżył Bouachrine’a o&nbsp;szereg napaści o&nbsp;charakterze seksualnym.</p>

  <p class="calibre8">Jedna z&nbsp;rzekomych ofiar Bouachrine’a, pracownica „Akhbar al-Youm”, odmówiła potwierdzenia zarzutów. „Zeznałam, że był niewinny”, powiedziała. „Prokuratorowi się to nie spodobało i&nbsp;przekonał sędziego, że cierpię na syndrom sztokholmski”. Kobieta uciekła do Tunezji, żeby uniknąć sześciomiesięcznej odsiadki za krzywoprzysięstwo i&nbsp;zniesławienie. Bouachrine został uznany za winnego i&nbsp;skazany na piętnaście lat więzienia.</p>

  <p class="calibre8">Soulaimane Raissouni, który zastąpił Bouachrine’a na stanowisku redaktora naczelnego „Akhbar al-Youm”, również został aresztowany pod zarzutem napaści seksualnej. Siostrzenicę Raissouniego i&nbsp;reporterkę „Akhbar al-Youm”, Hadżar, aresztowano wraz z&nbsp;narzeczonym, gdy opuszczała gabinet swojego ginekologa. Królewscy prokuratorzy oskarżyli parę o&nbsp;uprawianie seksu przedmałżeńskiego i&nbsp;przerwanie ciąży&nbsp;&ndash; oba te czyny są w&nbsp;Maroku karalne. Proces wymagał od dwudziestoośmioletniej Raissouni poddania się wbrew jej woli niepotrzebnemu badaniu ginekologicznemu. „To było nieludzkie doświadczenie: wyobraź sobie, że «lekarz» siłą wprowadza narzędzia do twojej pochwy, bez twojej zgody”, opowiadała Hadżar francuskim dziennikarzom z&nbsp;Mediapart i&nbsp;„L’Humanité”. „Zostałam zgwałcona przez państwo marokańskie”.</p>

  <p class="calibre8">„Na dodatek&nbsp;&ndash; powiedział nam Omar&nbsp;&ndash; musieli sfałszować dokumentację medyczną, bo biegły stwierdził, że nie doszło do aborcji”. Hadżar i&nbsp;jej narzeczony zostali skazani na karę więzienia, podobnie jak jej ginekolog, fałszywie oskarżony o&nbsp;przeprowadzenie zabiegu usunięcia ciąży. Kiedy sześć tygodni później król ułaskawił Hadżar i&nbsp;jej narzeczonego, aby mogli „założyć rodzinę zgodnie z&nbsp;nakazami religijnymi i&nbsp;prawem”, para czym prędzej uciekła do Sudanu. Stamtąd Hadżar wysłała listy z&nbsp;przeprosinami do ginekologa i&nbsp;członków personelu medycznego z&nbsp;jego gabinetu, którzy również usłyszeli wyroki. Gazeta, w&nbsp;której pracowała Hadżar i&nbsp;jej wuj, w&nbsp;czerwcu 2020 roku znalazła się na skraju upadku.</p>

  <p class="calibre8">„Tak właśnie działają”, stwierdził Omar. „Niszczą twój wizerunek, wykopują brudy na twój temat i&nbsp;upubliczniają je. Nie wiedzą, co to etyka, co to moralność. Ujawnią twoją orientację seksualną. Zrobią ci zdjęcia w&nbsp;towarzystwie kochanki lub kochanka i&nbsp;opublikują je z&nbsp;komentarzem: «Spójrzcie, ona zdradza swojego chłopaka, on zdradza swoją dziewczynę». A&nbsp;przecież to są prywatne sprawy”.</p>

  <p class="calibre8">Sandrine i&nbsp;Cécile przeprowadziły drugi wywiad z&nbsp;Omarem w&nbsp;następnym tygodniu, na pięć dni przed publikacją naszego artykułu. Omar nabrał już wówczas podejrzeń, że marokańskie władze szykują grunt pod osobisty atak, który zdyskredytowałby go w&nbsp;oczach opinii publicznej. Przyjazne reżimowi portale plotkarskie zaledwie kilka dni wcześniej opublikowały informacje dotyczące współlokatora Omara, jego dziewczyny, a&nbsp;nawet szczegółowe dane dotyczące wpłat i&nbsp;wypłat z&nbsp;jego prywatnych kont bankowych. Tego rodzaju informacje mógłby zdobyć ktoś, kto miał dostęp do iPhone’a Omara. Co gorsza, popularna strona plotkarska Chouf TV oskarżyła Omara o&nbsp;działalność szpiegowską na rzecz obcego państwa, nazwała go „palaczem marihuany” i&nbsp;stwierdziła, że w&nbsp;kręgu młodych aktywistów ma opinię „gwałciciela”.</p>

  <p class="m0-2sp">22 czerwca 2020 roku na stronie Forbidden Stories, a&nbsp;także na łamach naszych partnerów z&nbsp;„Le Monde”, „Guardiana”, „Süddeutsche Zeitung” i&nbsp;„Washington Post” ukazały się artykuły o&nbsp;wykorzystaniu Pegasusa przeciwko Omarowi Radiemu. Nie udało się nam zdobyć komentarza przedstawiciela marokańskiego rządu, który nie tylko nie odpowiedział na nasze pytania, ale nawet nie raczył potwierdzić, że w&nbsp;ogóle je otrzymał. Omar mógł być rozczarowany brakiem oficjalnej reakcji ze strony władz, ale jeszcze tego samego dnia wysłał nam wiadomość z&nbsp;podziękowaniami. „Wasza publikacja narobiła tu dużo szumu”, napisał. „To fantastyczne”.</p>

  <p class="calibre8">Dwa dni później Omara wezwano do siedziby BNPJ w&nbsp;Casablance, gdzie prokuratorzy już pracowali nad jego sprawą. Ktoś powiadomił zawczasu redakcję Chouf TV, dzięki czemu fotoreporterzy mogli sfilmować Omara wchodzącego do budynku BNJP; prokuratura miała już gotowy komunikat prasowy dotyczący powodów wezwania. „To już oficjalne”, napisał do nas tamtego popołudnia Omar po zakończeniu sześciogodzinnego przesłuchania. „Oskarżają mnie o&nbsp;współpracę z&nbsp;zagranicznymi agencjami wywiadowczymi. Brną coraz dalej w&nbsp;niedorzeczność”.</p>

  <p class="calibre8">Nasi partnerzy informowali czytelników o&nbsp;rozwoju sytuacji; opublikowali też oświadczenia Omara i&nbsp;przedstawicieli marokańskich władz. „Washington Post” poprosił o&nbsp;dodatkowy komentarz ambasadę Maroka w&nbsp;Waszyngtonie. Odpowiedź zawierała niespecjalnie zawoalowaną groźbę. „Ze względu na zbyt krótki termin&nbsp;&ndash; napisała rzeczniczka ambasady&nbsp;&ndash; nie jesteśmy w&nbsp;stanie odnieść się do tej sprawy, poza podkreśleniem, że zastrzegamy sobie prawo do podjęcia działań prawnych w&nbsp;przypadku opublikowania jakichkolwiek niezweryfikowanych lub fałszywych informacji”. Omar zachował poczucie humoru: „Albo zobaczymy się za kilka godzin&nbsp;&ndash; powiedział przyjacielowi w&nbsp;drodze na przesłuchanie&nbsp;&ndash; albo za pięć lat”. Nie zamierzał się poddawać. „Nie boję się niczego”, oświadczył w&nbsp;wypowiedzi dla mediów. „Idę z&nbsp;wysoko podniesioną głową”.</p>

  <p class="calibre8">W&nbsp;następnym tygodniu Omar otrzymał wezwanie na kolejne przesłuchanie. Tym razem dotyczyło ono przekazanego przez południowoafrykańską fundację grantu na pokrycie kosztów dochodzenia w&nbsp;sprawie wywłaszczeń. Wkrótce potem z&nbsp;kręgów związanych ze śledztwem wyciekło nazwisko agenta brytyjskiego wywiadu MI6, będącego rzekomo oficerem prowadzącym Omara Radiego; informację opublikowało jedno z&nbsp;prorządowych marokańskich czasopism. Trzy dni później Omar i&nbsp;jego przyjaciel wdali się w&nbsp;awanturę z&nbsp;kamerzystą Chouf TV, który śledził ich, filmował i&nbsp;prowokował. W&nbsp;rezultacie Omar oraz jego przyjaciel zostali zatrzymani przez policję i&nbsp;spędzili noc w&nbsp;areszcie. Prokuratura dodała do akt Omara nowe zarzuty: publiczne pijaństwo i&nbsp;robienie zdjęć bez zgody fotografowanej osoby.</p>

  <p class="calibre8">Kiedy dwa dni później, 8 lipca, Sandrine odtworzyła nadesłany przez Omara plik audio z&nbsp;jego relacją dotyczącą szykan, jakie go spotkały, Omar wywarł na nas wrażenie znużonego i&nbsp;być może nawet trochę zalęknionego. „Przykro mi, że przysporzy wam to więcej pracy”, powiedział. Ton jego głosu był inny niż zwykle; po raz pierwszy usłyszałem pobrzmiewającą w&nbsp;nim rezygnację. „Sam nie wiem. Trzy przesłuchania w&nbsp;ciągu dwóch tygodni to zbyt wiele. Zbyt wiele… Władze uwzięły się na mnie i&nbsp;robią użytek ze wszystkich swoich narzędzi, z&nbsp;policji, mediów i&nbsp;wymiaru sprawiedliwości”. Dodał, że zaczyna wierzyć, że NSO jest zamieszane w&nbsp;działania przeciwko niemu. Gdyby władzom udało się przypiąć mu etykietkę szpiega, NSO i&nbsp;marokańskie służby bezpieczeństwa mogłyby powiedzieć, że Pegasus był używany zgodnie z&nbsp;prawem, w&nbsp;celu ochrony bezpieczeństwa narodowego.</p>

  <p class="calibre8">Od samego początku zapewnialiśmy Omara, że pomożemy mu nagłośnić jego historię i&nbsp;dotrzeć z&nbsp;nią do zagranicznych mediów, tak aby prokuratorzy w&nbsp;Maroku mieli świadomość, że światowa opinia publiczna obserwuje ich poczynania. „Możesz na nas liczyć”, powtarzaliśmy. Ale teraz byliśmy bezradni, a&nbsp;nastroje w&nbsp;naszym biurze były minorowe.</p>

  <p class="calibre8">W&nbsp;połowie lipca nasz kontakt z&nbsp;Omarem się urwał. Gdzieś pomiędzy piątym a&nbsp;siódmym przesłuchaniem po prostu przestał odpowiadać na nasze wiadomości. 29 lipca 2020 roku dowiedzieliśmy się, że Omar trafił do aresztu tymczasowego. Śledztwo w&nbsp;jego sprawie nabrało nowego wymiaru. Postawiono mu zarzuty przyjmowania pieniędzy od obcych służb wywiadowczych, „narażania na szwank bezpieczeństwa państwa”, a&nbsp;także gwałtu. Domniemana ofiara gwałtu, freelancerka pracująca dla Le Desk, wystąpiła publicznie kilka dni później. Jej relacja dotycząca napaści była szczegółowa i&nbsp;przekonująca. Rodzina i&nbsp;zwolennicy Omara zapewniali, że nie chcą zamykać ust domniemanej ofierze, ale podkreślali, że Omar zasługuje na uczciwy proces, odbywający się z&nbsp;poszanowaniem zasady jawności dowodów.</p>

  <p class="m0-2sp">Dziewięć miesięcy później prace nad Projektem Pegasus zaczęły nabierać rozpędu w&nbsp;Meksyku, Indiach i&nbsp;na Węgrzech. Tymczasem nadal nie mieliśmy kontaktu z&nbsp;Omarem, który wciąż przebywał w&nbsp;areszcie i&nbsp;czekał na proces bez wielkich nadziei na to, że będzie mu dane prawo do uczciwej obrony. Od czasu do czasu w&nbsp;areszcie odwiedzali go przyjaciele i&nbsp;rodzice; z&nbsp;informacji, które do nas docierały, wynikało, że stracił swoją normalną pogodę ducha. Każdy członek zespołów Forbidden Stories i&nbsp;Security Lab czuł się w&nbsp;jakimś stopniu odpowiedzialny za to, że nagłośniliśmy sprawę Omara, pośrednio ściągając na niego potężny odwet marokańskiego państwa.</p>

  <p class="calibre8">Jedna z&nbsp;pracownic Forbidden Stories była do tego stopnia poruszona, że zaczęła przebąkiwać o&nbsp;porzuceniu zawodu dziennikarza. Sandrine i&nbsp;ja próbowaliśmy jej wytłumaczyć, tak jak próbowaliśmy to tłumaczyć sobie, że zadaniem dziennikarza nie jest zabieganie o&nbsp;to, by sprawy przybrały taki obrót, który wydaje się nam słuszny czy właściwy; zadaniem dziennikarza jest mówienie prawdy i&nbsp;nieingerowanie w&nbsp;wydarzenia. Ale w&nbsp;tamtej sytuacji było to dla nas marne pocieszenie. Omar odważnie i&nbsp;otwarcie podzielił się z&nbsp;nami swoją historią, a&nbsp;kiedy zaczęła się wokół niego zaciskać pętla represji, niewiele mogliśmy dla niego zrobić.</p>

  <p class="calibre8">„Przypadek Omara był dla nas ważną lekcją”, powiedział później Claudio. „Sprawy mogą przybrać zły obrót, nawet w&nbsp;przypadku osób, którym staraliśmy się pomóc”.</p>
</div>


<div class="calibre3" id="calibre_link-18">
  <h1 class="chapnum" title="Rozdział 12. „Delikatne, wyjątkowe i niezbędne”. Laurent">Rozdział 12</h1>

  <p class="chaptit">„Delikatne, wyjątkowe i&nbsp;niezbędne”</p>

  <p class="chapwho">Laurent</p>

  <p class="m">Na początku kwietnia zaczęło ogarniać mnie znużenie, może nawet lekkie zmęczenie naszym śledztwem. Zdarzały się dni, gdy trudno mi było wykrzesać z&nbsp;siebie wiarę, że rzeczywiście nam się uda&nbsp;&ndash; i&nbsp;nie sądzę, żebym był w&nbsp;tym odosobniony. Po ponad sześciu miesiącach tropienia śladów Pegasusa, w&nbsp;tym czterech miesiącach, gdy zajmowaliśmy się tym właściwie na okrągło, cała ekipa Forbidden Stories zaczynała odczuwać zmęczenie. Sandrine i&nbsp;reporterzy musieli odpowiadać na pytania od naszych partnerów, koordynować działania z&nbsp;Claudiem i&nbsp;Donnchą albo kontaktować się z&nbsp;nowymi źródłami informacji w&nbsp;różnych strefach czasowych. Dzień w&nbsp;biurze mógł zacząć się bladym świtem od serii telefonów z&nbsp;Indii i&nbsp;zakończyć się późnym wieczorem telefonami z&nbsp;Waszyngtonu lub Mexico City. W&nbsp;niektóre dni czuliśmy się w&nbsp;naszym biurze niczym w&nbsp;szczelnie zamkniętym zbiorniku, w&nbsp;wypełnionej poufnymi danymi bańce, z&nbsp;której nie mogły wyciec nawet strzępy informacji. Wszyscy drobiazgowo przestrzegaliśmy procedur bezpieczeństwa, ponieważ nikt nie chciał popełnić błędu, który ściągnąłby na nas uwagę NSO lub klientów tej firmy i&nbsp;tym samym naraziłby na szwank całe dochodzenie. Granica między ostrożnością a&nbsp;paranoją była dość cienka.</p>

  <p class="calibre8">Kiedy mój nastoletni syn pytał mnie, nad czym obecnie pracuję, musiałem uchylać się od odpowiedzi. „To poufna sprawa, więc nie mogę ci zbyt wiele powiedzieć”, tłumaczyłem, a&nbsp;na jego twarzy malowało się rozczarowanie. Wciąż miałem w&nbsp;pamięci pewne zdarzenie sprzed kilku lat, gdy w&nbsp;trakcie szkolnego festynu ojciec jednego z&nbsp;kolegów mojego syna zwierzył mi się, że pracuje „w&nbsp;branży przechwytywania rozmów telefonicznych”. Lepiej było zachowywać przesadną nawet ostrożność, niż ryzykować, że podczas pogawędki z&nbsp;innym rodzicem na szkolnym boisku wymsknie mi się coś, co mogłoby zdemaskować nasz projekt. Czułem się zobowiązany do nieco większej otwartości w&nbsp;stosunku do mojej żony, ale nawet jej nie mogłem powiedzieć wszystkiego. Jeśli musiałem poinformować ją o&nbsp;mojej planowanej podróży lub chciałem namówić ją na wdrożenie jakiegoś dodatkowego, na pozór dziwnego środka ostrożności, wyłączałem nasze telefony komórkowe i&nbsp;na czas rozmowy wkładałem je do lodówki albo do mikrofalówki. „Miałam czasem wrażenie, jakbym żyła w&nbsp;jakimś filmie”, przyznała później Aurélia. „Byłam przygotowana na tego typu sytuacje, bo pamiętałam historie [dotyczące śledztwa w&nbsp;sprawie Panama Papers], jakie opowiadali nam Bastian i&nbsp;[jego żona] Suzanne. Obawiałam się, że w&nbsp;związku z&nbsp;twoją pracą ktoś może włamać się do naszego domu. Pamiętam też intensywność naszych rozmów, gdy musiałam w&nbsp;lot łapać, co masz na myśli, bo wiedziałam, że nie możemy o&nbsp;tym długo dyskutować”.</p>

  <p class="calibre8">Tymczasem Projekt Pegasus napotykał kolejne trudności i&nbsp;przeszkody. Od miesięcy szukałem sposobu, by przekazać przebywającej w&nbsp;Azerbejdżanie Chadidży Ismaiłowej informację o&nbsp;grożącym jej nowym niebezpieczeństwie. Chciałem przestrzec moją przyjaciółkę, że jej telefon komórkowy mógł zostać zainfekowany niezwykle inwazyjnym oprogramowaniem szpiegującym; miałem też nadzieję, że uda się przeprowadzić cyfrową analizę jej telefonu. Gdyby udało się nam dowieść, że NSO sprzedało azerskiemu rządowi licencję na korzystanie z&nbsp;Pegasusa, byłby to bardzo istotny krok naprzód w&nbsp;naszym śledztwie, a&nbsp;ewentualne dowody prawdopodobnie znajdowały się w&nbsp;telefonie Chadidży. Zwróciliśmy się w&nbsp;tej sprawie do Paula Radu, jej kolegi i&nbsp;dyrektora Projektu Informowania o&nbsp;Przestępczości Zorganizowanej i&nbsp;Korupcji (OCCRP), czyli platformy dziennikarskiej, na której Chadidża publikowała niektóre ze swoich najnowszych tekstów. Paul poprosił nas jednak, abyśmy na razie wstrzymali się z&nbsp;nawiązywaniem kontaktu z&nbsp;Chadidżą.</p>

  <p class="calibre8">Chadidża i&nbsp;Paul, rumuński dziennikarz mieszkający w&nbsp;Bukareszcie, dopiero co uwolnili się od brzemienia w&nbsp;postaci ciągnącego się przez dwa lata procesu o&nbsp;zniesławienie, który wytoczył im pewien azerski biznesmen. Władze Azerbejdżanu nadal jednak trzymały Chadidżę w&nbsp;szachu; zwolniono ją wprawdzie z&nbsp;aresztu, ale sąd nałożył na nią zakaz opuszczania kraju. Tym samym ugrzęzła w&nbsp;Baku pod stałą obserwacją azerskiej służby bezpieczeństwa. „To dla niej bardzo delikatna sytuacja”, powiedział nam Paul. „W&nbsp;zasadzie przebywa teraz na zwolnieniu warunkowym”. Zgodziliśmy się, że z&nbsp;przeprowadzeniem ekspertyzy kryminalistycznej telefonu Chadidży należy zaczekać do momentu, gdy dziennikarka będzie mogła bez przeszkód wyjechać za granicę. Ale na uchylenie zakazu opuszczania kraju trzeba było czekać nawet kilka miesięcy&nbsp;&ndash; zważywszy na wymogi Projektu Pegasus, mogło się okazać, że nie będziemy mieć aż tyle czasu.</p>

  <p class="calibre8">Wkrótce potem dowiedzieliśmy się, że telefon, który Siddharth Varadarajan obiecał wysłać do siedziby Security Lab, gdzie urządzenie miało zostać poddane dogłębnej analizie, nie dotarł do Berlina i&nbsp;prawdopodobnie nie dotrze tam w&nbsp;najbliższym czasie. Z&nbsp;powodu zakazu umieszczania w&nbsp;przesyłkach pocztowych niektórych rodzajów urządzeń elektronicznych Siddharth nie mógł wysłać telefonu ani do Paryża, ani do Berlina; z&nbsp;kolei ograniczenia w&nbsp;podróżowaniu związane z&nbsp;pandemią COVID-19 uniemożliwiały nam wysłanie do Delhi kogoś, kto odebrałby telefon od Siddhartha i&nbsp;osobiście dostarczył go do Security Lab. Był to jeszcze jeden problem, który musieliśmy jakoś rozwiązać.</p>

  <p class="calibre8">Kolejny wiązał się z&nbsp;sytuacją w&nbsp;Maroku. Specjaliści z&nbsp;Security Lab zdobyli wcześniej dowody na to, że iPhone’y dwóch marokańskich dziennikarzy Maatiego Mondżiba i&nbsp;Omara Radiego zostały zaatakowane Pegasusem. Ale na potrzeby naszego dochodzenia musieliśmy dotrzeć także do innych ofiar i&nbsp;zdobyć więcej dowodów. Na liście przekazanej nam przez informatora figurowały tysiące numerów telefonów, które jako potencjalne cele inwigilacji wybrał najprawdopodobniej klient NSO z&nbsp;Maroka. Wiele z&nbsp;tych numerów zdołaliśmy już zidentyfikować&nbsp;&ndash; należały one do dziennikarzy, redaktorów, głów państw, dyplomatów, obrońców praw człowieka, a&nbsp;nawet do królewskich urzędników z&nbsp;Rabatu, nie było jednak wśród tych osób nikogo, do kogo moglibyśmy z&nbsp;pełnym przekonaniem zwrócić się o&nbsp;pomoc w&nbsp;naszym dochodzeniu. Nie było bezpiecznego sposobu na skontaktowanie się z&nbsp;dziennikarzami mieszkającymi w&nbsp;Maroku; wiedzieliśmy też, że władze Francji na pewno nie wyrażą zgody, by niezależne laboratorium cyfrowe przeprowadziło analizę telefonów należących do francuskich oficjeli. Ujawnienie dowodów na to, że ktoś dokonał udanego ataku oprogramowaniem szpiegującym na iPhone’a francuskiego ministra&nbsp;&ndash; nie mówiąc już o&nbsp;iPhonie prezydenta Francji&nbsp;&ndash; oznaczałoby publiczną kompromitację tamtejszych służb bezpieczeństwa. To samo dotyczyło Belgii i&nbsp;Algierii, których urzędnicy także znajdowali się na naszej liście. Próba nakłonienia do współpracy któregoś z&nbsp;marokańskich aparatczyków należących do powiązanego z&nbsp;dworem królewskim kręgu Makhzen również nie wchodziła w&nbsp;grę&nbsp;&ndash; byłaby to prosta droga do zdemaskowania Projektu Pegasus. Nawet potencjalnie najlepszy z&nbsp;naszego punktu widzenia kandydat z&nbsp;listy nie był idealny i&nbsp;zaangażowanie go w&nbsp;sprawę wiązało się z&nbsp;ryzkiem. Ale w&nbsp;pierwszy wtorek kwietnia 2021 roku Sandrine i&nbsp;ja doszliśmy w&nbsp;końcu do wniosku, że nie mamy innego wyjścia.</p>

  <p class="calibre8">Wysłałem SMS-a&nbsp;do szefa działu śledczego popularnego portalu informacyjnego, którego paryska siedziba znajdowała się zaledwie pięć minut spacerem od biura Forbidden Stories: „Hej, Fabrice, jak się masz. Mamy bardzo ważną informację dotyczącą Mediapart. Sprawa jest superpoufna. I&nbsp;bardzo pilna. Jesteś może w&nbsp;swoim biurze? Chcielibyśmy się z&nbsp;tobą spotkać, choćby na dziesięć minut”.</p>

  <p class="calibre8">„W&nbsp;tej chwili jestem niedostępny”, odpisał Fabrice Arfi. „Czy możesz napisać coś więcej?”</p>

  <p class="calibre8">Od kilkunastu lat śledziłem karierę Fabrice’a i&nbsp;szanowałem go za jego zawodowy dorobek. Obaj należeliśmy do&nbsp;liderów walki z&nbsp;forsowanym we Francji projektem ustawy kryminalizującej publikację dokumentów korporacyjnych, których ujawnienie zagrażałoby „strategicznym interesom” prywatnej firmy. Fabrice był też członkiem pierwszego nieformalnego komitetu doradczego Frobidden Stories. Wiedziałem, że zarówno on, jak i&nbsp;reszta zespołu Mediapart przestrzegają najwyższych standardów dziennikarskich i&nbsp;trzymają się zasad. Dwa lata wcześniej czytałem doniesienia o&nbsp;nalocie prokuratury i&nbsp;policji na siedzibę Mediapart; stróże prawa chcieli przeprowadzić rewizję pomieszczeń redakcyjnych w&nbsp;poszukiwaniu dokumentów dotyczących treści pewnego artykułu opublikowanego na stronie serwisu. Sześćdziesięcioośmioletni współzałożyciel i&nbsp;prezes Mediapart, Edwy Plenel, kazał im się wynosić i&nbsp;nie wracać bez sądowego nakazu. A&nbsp;najlepiej nie wracać w&nbsp;ogóle. „Mówiłem to już wcześniej i&nbsp;powiem raz jeszcze: nasi informatorzy mogą mieć pewność, że są bezpieczni”, oświadczył Plenel. „Wiemy, jak chronić nasze źródła informacji”.</p>

  <p class="calibre8">Nie tylko szanowałem Fabrice’a jako dziennikarza, ale także uważałem go za swojego przyjaciela. Ufałem mu, ale nie ufałem technologii, z&nbsp;której korzystał.</p>

  <p class="calibre8">„Nie mogę”, odpisałem. „To naprawdę ważne, żebyśmy się spotkali”.</p>

  <p class="calibre8">„Będę w&nbsp;Mediapart o&nbsp;osiemnastej”, odpowiedział. „Czy możesz mi tylko powiedzieć, czy to coś poważnego?”</p>

  <p class="calibre8">„Tak, sprawa jest dość poważna. Ale nie mogę napisać nic więcej”.</p>

  <p class="calibre8">„W&nbsp;porządku. Trochę mnie wystraszyłeś. Czy chodzi o&nbsp;mnie osobiście?”</p>

  <p class="calibre8">„Nie bezpośrednio o&nbsp;ciebie”, napisałem. „Chodzi o&nbsp;Edwy’ego. Mogę wpaść do Mediapart z&nbsp;moją redaktorką, Sandrine”.</p>

  <p class="calibre8">„Dobrze. Na wszelki wypadek umówmy się na osiemnastą trzydzieści… Ewentualnie na osiemnastą, jeśli ci na tym zależy”.</p>

  <p class="calibre8">Bardzo mi zależało. Byłem przekonany, że liczy się każde pół godziny.</p>

  <p class="m0-2sp">Wiedzieliśmy o&nbsp;co najmniej dwóch osobach z&nbsp;redakcji Mediapart, które zostały wybrane jako potencjalne cele cyberinwigilacji przez marokańskiego klienta NSO&nbsp;&ndash; pierwszą był Edwy Plenel, a&nbsp;drugą reporterka nazwiskiem Lénaïg Bredoux. Nie było to dla nas zaskoczeniem. Dziennikarze Mediapart od ponad dekady przyglądali się uważnie polityce króla Muhammada VI, wprowadzanym przez niego wyłącznie na papierze reformom, a&nbsp;także jego najważniejszym pomagierom. Serwis oddał również głos mieszkańcom rolniczej wioski w&nbsp;Maroku, którzy protestowali przeciwko dewastacji pól uprawnych, będącej skutkiem ubocznym działalności kontrolowanych przez rząd kopalni srebra: „W&nbsp;kraju takim jak nasz wszystko jest na sprzedaż”, stwierdził jeden z&nbsp;rolników zacytowanych w&nbsp;artykule z&nbsp;2014 roku. „Wokół kopalni wyrastają góry odpadów. Do obróbki srebra używa się metali ciężkich. W&nbsp;naszej okolicy drastycznie spadła ilość gruntów nawadnianych. Wiatr przenosi różne toksyczne substancje na pola uprawne. Zanieczyszczona woda przesiąka do warstw wodonośnych, ponieważ nie ma ścisłej kontroli nad utylizacją niebezpiecznych odpadów kopalnianych”.</p>

  <p class="calibre8">Mediapart relacjonował brutalne działania marokańskiej policji podczas tłumienia protestów społecznych w&nbsp;Rif w&nbsp;2016 i&nbsp;2017 roku, wskazując jednocześnie na celową ignorancję, jaką wykazywał się w&nbsp;tej sprawie francuski rząd. „Nie do mnie należy wydawanie sądów w&nbsp;kwestiach dotyczących polityki wewnętrznej suwerennego państwa”, miał powiedzieć prezydent Macron podczas swojej oficjalnej wizyty w&nbsp;Rabacie.</p>

  <p class="calibre8">Ze wsparciem marokańskich partnerów medialnych, takich jak Le Desk, Mediapart informował swoich czytelników o&nbsp;nasilających się szykanach wobec niezależnych dziennikarzy w&nbsp;Maroku. „Jesteśmy świadkami represji, których ofiarą padają dysydenci, dziennikarze, ale także zwykli obywatele”, powiedział Omar Radi reporterowi Mediapart w&nbsp;styczniu 2020 roku, wkrótce po tym, jak oskarżono go o&nbsp;obrazę sądu. „Jeśli chodzi o&nbsp;wolność słowa, nigdy wcześniej nie była ona ograniczana w&nbsp;tak rażący sposób (…) Ten reżim rządzi za pomocą strachu”.</p>

  <p class="calibre8">Portal opublikował też długi wywiad z&nbsp;byłą reporterką marokańskiej gazety „Akhbar al-Youm”, Hadżar Raissouni, która po krótkim pobycie w&nbsp;więzieniu, do którego wtrącono ją pod zarzutem przerwania ciąży, uciekła z&nbsp;Maroka i&nbsp;zamieszkała w&nbsp;Sudanie. „Przyjechałam tu, bo boję się zemsty marokańskiego państwa”, powiedziała Raissouni. „W&nbsp;Maroku nie ma wolności prasy, słychać tylko jeden głos, głos władzy, a&nbsp;większość jej krytyków trafia do więzień, jest szkalowana w&nbsp;mediach powiązanych z&nbsp;rządem lub pada ofiarą prześladowań sądowych. Państwo stara się zadusić finansowo wszystkie niezależne media”.</p>

  <p class="calibre8">Maati Mondżib przyjrzał się przypadkom marokańskich dziennikarzy oskarżonych przez władze o&nbsp;szpiegostwo, oszustwa finansowe, napaści seksualne czy dokonanie aborcji. Swoje wnioski opisał na łamach Mediapart: „Zszarganie reputacji oponentów to sposób na wpędzenie ich w&nbsp;społeczną izolację, na zastraszenie innych, na zmuszenie wszystkich do milczenia. Zniesławienie to trucizna, narzędzie politycznych cyników. Reputacja jest jak szkło. Gdy pojawią się na niej rysy, nie da się ich usunąć”.</p>

  <p class="calibre8">W&nbsp;lipcu 2019 roku, w&nbsp;dwudziestą rocznicę wstąpienia na tron Muhammada VI, Mediapart<em class="calibre5"> </em>opublikował długi i&nbsp;niepochlebny artykuł przedstawiający sylwetkę marokańskiego władcy. „Mało radosny jubileusz”, brzmiał tytuł artykułu, którego współautorem był redaktor naczelny marokańskiego serwisu internetowego Le Desk. „Deklarował, że chce być obrońcą ubogich, że chce być blisko ludzi. Deklaracje te okazały się pustosłowiem”, ocenili autorzy.</p>

  <p class="calibre8">W&nbsp;dalszej części tekstu przedstawili fakty na poparcie tej oceny. Rachida El Azzouzi z&nbsp;Mediapart i&nbsp;Ali Amar, redaktor naczelny i&nbsp;współzałożyciel Le Desk, przytoczyli dane statystyczne dotyczące poziomu ubóstwa, liczby samobójstw, bezrobocia, nierówności ekonomicznych i&nbsp;politycznych oraz ogólnego niezadowolenia społecznego. Podkreślili powolne tempo wzrostu gospodarczego i&nbsp;brak możliwości znalezienia pracy nawet przez ludzi młodych i&nbsp;dobrze wykształconych: „Ponad 600 inżynierów rocznie opuszcza kraj. To prawdziwa plaga, określana mianem drenażu mózgów”. W&nbsp;tamtym czasie trzystu lekarzy w&nbsp;Maroku złożyło wymówienia w&nbsp;ramach protestu przeciwko złym warunkom pracy i&nbsp;niskim płacom, a&nbsp;70 procent dorosłych Marokańczyków poniżej trzydziestego roku życia deklarowało chęć udania się na emigrację. Według autorów artykułu połowa mieszkańców kraju opowiadała się za radykalnymi zmianami politycznymi.</p>

  <p class="calibre8">El Azzouzi i&nbsp;Amar wspomnieli również o&nbsp;przydomku nadanym królowi przez poddanych&nbsp;&ndash; His Majet-ski<a id="calibre_link-20" href="#calibre_link-19" class="calibre6">*</a>&nbsp;&ndash; a&nbsp;także wypomnieli Muhammadowi VI niedawny zakup jachtu za 88 milionów dolarów oraz przytoczyli krążące w&nbsp;kraju pogłoski o&nbsp;rozpadzie jego małżeństwa. Król i&nbsp;jego dwór najwyraźniej nie byli tym zachwyceni. Według danych z&nbsp;naszej listy w&nbsp;lipcu 2019 roku, gdy artykuł ukazał się na stronie Mediapart,<em class="calibre5"> </em>członkowie redakcji serwisu<em class="calibre5"> </em>znaleźli się wśród tysięcy potencjalnych celów Pegasusa, wskazanych przez użytkownika systemu z&nbsp;Maroka.</p>

  <p class="m0-2sp">Kiedy w&nbsp;chłodny kwietniowy wieczór zmierzaliśmy do redakcji Mediapart, napotkaliśmy na ulicy Fabrice’a. Zaprosiliśmy go do naszego biura, gdzie powiedzieliśmy mu tyle, na ile mogliśmy sobie pozwolić: poinformowaliśmy, że prowadzimy dziennikarskie śledztwo dotyczące cyberinwigilacji, a&nbsp;Edwy może być jedną z&nbsp;ofiar. Fabrice był sfrustrowany, że nie chcieliśmy ujawnić źródła tych informacji ani zdradzić, kto i&nbsp;dlaczego miałby szpiegować jego szefa. Ale obiecał zapytać Edwy’ego, czy zechce spotkać się z&nbsp;nami następnego dnia.</p>

  <p class="calibre8">Kilka godzin później dostaliśmy SMS-a. Edwy zgodził się na spotkanie. Zaproponował godzinę trzecią po południu. Odpisałem, że wolelibyśmy spotkać się w&nbsp;południe, a&nbsp;Edwy niechętnie przystał na moją prośbę.</p>

  <p class="calibre8">Sandrine i&nbsp;ja mieliśmy pewne obawy, gdy nazajutrz przybyliśmy do redakcji Mediapart. Edwy był żywą legendą wśród dziennikarzy w&nbsp;Paryżu. W&nbsp;ciągu swojej długiej kariery, naznaczonej erudycją i&nbsp;energią, pracował najpierw jako reporter, a&nbsp;potem jako redaktor naczelny; napisał również szereg książek i&nbsp;zredagował wiele innych. Nie starał się wzbudzać kontrowersji, ale też od nich nie uciekał. Swoją przygodę z&nbsp;dziennikarstwem rozpoczął w&nbsp;połowie lat siedemdziesiątych jako reporter gazety będącej oficjalnym organem prasowym partii trockistowskiej; nigdy później nie wypierał się swoich młodzieńczych sympatii politycznych. Reportaże śledcze, które opublikował w&nbsp;latach osiemdziesiątych na łamach „Le Monde”, obnażyły bezprawne działania francuskich służb wywiadowczych za rządów François Mitterranda; jego ustalenia były tak dokładne i&nbsp;tak obciążające, że administracja Mitterranda wzięła na nim odwet, zlecając założenie mu nielegalnego podsłuchu i&nbsp;oskarżając go bezpodstawnie o&nbsp;współpracę z&nbsp;CIA.</p>

  <p class="calibre8">Edwy przepracował w&nbsp;„Le Monde” ćwierć wieku, z&nbsp;czego większość na stanowiskach kierowniczych. Za jego kadencji na stanowisku redaktora naczelnego gazeta osiągnęła najwyższy nakład w&nbsp;swojej pięćdziesięcioletniej historii i&nbsp;w&nbsp;końcu odebrała „Le Figaro” tytuł najpoczytniejszego dziennika we Francji. Po nieporozumieniach w&nbsp;kwestii kontroli nad treścią gazety Edwy odszedł z&nbsp;„Le Monde” i&nbsp;założył portal informacyjny Mediapart.</p>

  <p class="calibre8">W&nbsp;ciągu kilkunastu lat prowadzenia Mediapart Edwy udowodnił, że internetowy serwis informacyjny oparty na subskrypcji może być dochodowy&nbsp;&ndash; i&nbsp;że jest potrzebny. Świadomie odrzucił standardowy model finansowania portalu oparty na dochodach z&nbsp;reklam, ponieważ uważał, że zachęca on do publikowania sensacyjnych, plotkarskich, clickbaitowych treści, które z&nbsp;pewnością zagłuszyłyby informacje istotne dla funkcjonowania społeczeństwa. „Prasa nie jest zwykłym towarem; jest potrzebna do podtrzymania żywotności demokracji”, mawiał. „Sprzedajemy bardzo specyficzny rodzaj dóbr, ważny dla demokracji i&nbsp;dla debaty publicznej. To dobra delikatne, wyjątkowe i&nbsp;niezbędne (…) Motto Mediapart brzmi: «Tylko nasi czytelnicy mogą nas kupić»”.</p>

  <p class="calibre8">Nie byliśmy do końca pewni, czego się spodziewać, kiedy w&nbsp;środowe południe, 7 kwietnia 2021 roku, Fabrice wprowadził nas do redakcji Mediapart na spotkanie z&nbsp;Edwym Plenelem. Edwy, choć zbliżał się do siedemdziesiątki, zachował szczupłą, wysportowaną sylwetkę, gęste ciemne włosy i&nbsp;ciemne starannie przystrzyżone wąsy. Kiedy się uśmiechał, mrużył oczy, a&nbsp;jego usta rozciągały się lekko pod wąsami; wyglądał jak filuterny, dobrotliwy wujaszek&nbsp;&ndash; z&nbsp;pewnością najbardziej zabawny gawędziarz na każdym przyjęciu. Ale gdy skonsternowany zaciskał szczęki, było w&nbsp;nim coś onieśmielającego.</p>

  <p class="calibre8">Fabrice i&nbsp;Edwy zaprosili nas do sali konferencyjnej. Nie byli zachwyceni, gdy poprosiliśmy, żeby wyłączyli swoje telefony i&nbsp;pozostawili je w&nbsp;innym pomieszczeniu. Ale spełnili naszą prośbę. Edwy usiadł naprzeciwko nas, z&nbsp;zaciśniętymi ustami i&nbsp;założonymi na piersi rękami.</p>

  <p class="calibre8">Sandrine i&nbsp;ja powtórzyliśmy to, co przekazaliśmy poprzedniego dnia Fabrice’owi: badamy sprawę cyberinwigilacji i&nbsp;sądzimy, że telefon Edwy’ego mógł zostać zainfekowany oprogramowaniem szpiegującym. Edwy chciał poznać więcej szczegółów.</p>

  <p class="calibre8">„Możecie tak sądzić, ale co naprawdę wiecie?”, zapytał. „Kilka lat temu przyszedł tu ktoś, kto twierdził, że jestem na liście osób niepłacących podatków. Nie znaczyło to, że to prawda”.</p>

  <p class="calibre8">Wyjaśniliśmy tyle, ile mogliśmy: jego numer telefonu znajdował się na liście celów wybranych do inwigilacji. Nie mogliśmy ujawnić, kto konkretnie wziął go na celownik.</p>

  <p class="calibre8">„Forbidden Stories?”, powiedział. „Kim wy właściwie jesteście? Kto was finansuje?”</p>

  <p class="calibre8">Na ratunek pospieszył nam Fabrice. „Laurent to mój dobry przyjaciel”, zapewnił Edwy’ego. Zapewnił go również o&nbsp;tym, że jestem rzetelnym dziennikarzem.</p>

  <p class="calibre8">Szef Mediapart<em class="calibre5"> </em>w&nbsp;dalszym ciągu naciskał, próbując wydobyć z&nbsp;nas dodatkowe informacje. Zwracając się do mnie i&nbsp;do Sandrine, używał formy „pan/pani”, jakby chciał dać nam do zrozumienia, że nie uważa nas za przyjaciół. „Kto mnie szpiegował?”, dopytywał. „Może NSO?”</p>

  <p class="calibre8">„Tego nie mogę na razie zdradzić”, powiedziałem. „Po tym, jak przeprowadzimy analizę kryminalistyczną telefonu, będziemy mogli powiedzieć coś więcej”.</p>

  <p class="calibre8">„Niech pan posłucha”, powiedział. „Nie możecie tu przyjść, rzucić mi jakieś strzępy informacji i&nbsp;oczekiwać, że wręczę wam mój telefon. Najpierw muszę poznać więcej szczegółów”.</p>

  <p class="calibre8">Wtedy ponownie wtrącił się Fabrice: „Rozumiem, że to trochę krępujące, wiedzieć tylko dziesięć procent. Ale naprawdę możesz zaufać Laurentowi i&nbsp;Sandrine”.</p>

  <p class="calibre8">„Jeśli jest jakiś poważny problem dotyczący Mediapart, powinniśmy od razu ostrzec ludzi”, stwierdził Edwy. Powiedział Fabrice’owi, że powinni porozmawiać na temat bezpieczeństwa ze swoim szefem działu informatycznego. Nic dziwnego. „Mediapart<em class="calibre5"> </em>zhakowane”&nbsp;&ndash; to nie byłby dobry nagłówek. Wyjaśniłem mu, że z&nbsp;tego, co wiemy, sprawa nie dotyczyła wyłącznie ich portalu. Ofiar było więcej, w&nbsp;wielu różnych redakcjach.</p>

  <p class="calibre8">Podejrzewam, że po części przyczyniła się do tego wrodzona ciekawość reportera-weterana, a&nbsp;po części obecność Fabrice’a, który za nas poręczył&nbsp;&ndash; tak czy inaczej, gdy nasze półgodzinne spotkanie dobiegło końca, Edwy Plenel zgodził się przekazać swój telefon do cyfrowej analizy kryminalistycznej.</p>

  <p class="m0-2sp">Następnego dnia Edwy osobiście przyniósł swojego iPhone’a do biura Forbidden Stories. Redaktor naczelny Mediapart przyglądał się uważnie, jak Cécile wykonuje kopię zapasową jego telefonu i&nbsp;przesyła ją do Security Lab w&nbsp;Berlinie. Claudio wysłał nam wiadomość z&nbsp;potwierdzeniem, że otrzymał plik, a&nbsp;po kilku minutach napisał raz jeszcze, tym razem po to, by poinformować o&nbsp;wstępnych wynikach analizy. Sygnatury czasowe z&nbsp;naszej listy pokrywały się z&nbsp;dokładnymi godzinami, o&nbsp;których procesy systemu Pegasus zostały zainstalowane w&nbsp;systemie operacyjnym telefonu Edwy’ego. Nazwy procesów były identyczne jak te, które Claudio i&nbsp;Donncha odkryli wcześniej w&nbsp;telefonach Maatiego Mondżiba i&nbsp;Omara Radiego.</p>

  <p class="calibre8">„Znaleźli ślady infekcji”, powiedziałem Edwy’emu. Nie wydawał się zdziwiony ani szczególnie przejęty. Nie zajmował się już pracą reporterską ani prowadzeniem dziennikarskich śledztw. „Nawet jeśli mnie szpiegują, to nie odkryją niczego ważnego”, powiedział, dając do zrozumienia, że jego życie zawodowe nie było już tak ekscytujące jak kiedyś.</p>

  <p class="calibre8">Cécile przekazała mu tyle informacji, na ile mogliśmy sobie pozwolić. Pozostawało jeszcze wiele do ustalenia, ale nie ulegało wątpliwości, że jego telefon został zainfekowany. Cécile powiedziała, że może podać mu konkretne daty i&nbsp;dodała, że za atakiem niemal na pewno stało Królestwo Marokańskie.</p>

  <p class="calibre8">Edwy’ego to nie zaskoczyło. Jak nam powiedział, był na celowniku władz Maroka mniej więcej od roku 1990, kiedy to zredagował biografię ojca Muhammada VI, króla Hassana II, którego Charles de Gaulle określił kiedyś jako „niepotrzebnie okrutnego”.</p>

  <p class="calibre8">To Edwy zachęcił swojego przyjaciela Gilles’a Perraulta do napisania tej książki, a&nbsp;nawet podsunął mu pomysł na tytuł: <em class="calibre5">Nasz przyjaciel król</em>. Perrault ujawnił, że Hassan II nie tylko wtrącał swoich oponentów do tajnych więzień&nbsp;&ndash; niektórzy spędzili w&nbsp;nich dziesięć lat lub więcej tylko dlatego, że rozprowadzali krytyczne wobec władcy ulotki&nbsp;&ndash; ale także nakazywał poddawać więźniów torturom i&nbsp;różnym innym formom okrutnego traktowania. Według Perraulta minister spraw wewnętrznych Maroka bezskutecznie próbował przekupić wydawcę, by ten wycofał się z&nbsp;publikacji książki; wielu paryskich prawników zarobiło niezłe pieniądze, pozywając w&nbsp;imieniu Haasana II media, które wydrukowały lub wyemitowały wywiady z&nbsp;jej autorem. <em class="calibre5">Nasz przyjaciel król</em> do dziś pozostaje w&nbsp;Maroku książką zakazaną, ale nie zapomnianą.</p>

  <p class="calibre8">Edwy przejrzał swoje stare kalendarze, żeby sprawdzić, co dokładnie wydarzyło się w&nbsp;lipcu 2019 roku, kiedy zaczęły się cyfrowe ataki na jego telefon. Związek wydawał się oczywisty. Wrócił wtedy z&nbsp;konferencji w&nbsp;Maroku, w&nbsp;trakcie której wyraził swoje poparcie dla prodemokratycznych ruchów w&nbsp;Rif, które stłumił Muhammad VI. Zaledwie kilka dni później podjęto pierwszą próbę zainfekowania jego iPhone’a.</p>

  <p class="calibre8">„No&nbsp;&ndash; mruknął do siebie Edwy&nbsp;&ndash; teraz już rozumiem dlaczego”.</p>

  <p class="m0-2sp">Poinformowaliśmy Fabrice’a, że na naszej liście było jeszcze kilkoro innych dziennikarzy Mediapart. Fabrice obiecał zapytać jedną z&nbsp;tych osób, czy zgodzi się, by Claudio i&nbsp;Donncha przeprowadzili analizę jej iPhone’a.</p>

  <p class="calibre8">Lénaïg Bredoux, według danych z&nbsp;listy, została wytypowana do inwigilacji mniej więcej w&nbsp;tym samym czasie, co Edwy Plenel. Ją również wiele łączyło z&nbsp;Marokiem. Od niemal dekady była solą w&nbsp;oku króla Muhammada VI i&nbsp;jednego z&nbsp;jego zaufanych podwładnych.</p>

  <p class="calibre8">W&nbsp;2015 roku napisała krytyczny artykuł o&nbsp;szefie marokańskiej służby bezpieczeństwa; artykuł ukazał się tuż przed wręczeniem mu najwyższego francuskiego odznaczenia państwowego, Légion d’honneur (Legii Honorowej). Jak sugerowała w&nbsp;swoim artykule Bredoux, decyzja o&nbsp;przyznaniu tego wyróżnienia Abdellatifowi Hammouchiemu była prawdopodobnie formą zadośćuczynienia za to, że poczuł się on głęboko, osobiście i&nbsp;oficjalnie urażony, gdy rok wcześniej, podczas wizyty w&nbsp;Paryżu, otrzymał wezwanie do stawienia się przed francuskim sądem, który zamierzał przesłuchać go w&nbsp;sprawie jego domniemanego współudziału w&nbsp;torturach, jakim poddano pewnego obywatela Maroka.</p>

  <p class="calibre8">Bredoux zacytowała w&nbsp;swoim artykule ekspertów, którzy zwracali uwagę na fakt, że Francja dała Królestwu Marokańskiemu zielone światło na pogrzebanie wszelkich zarzutów wobec Hammouchiego. „W&nbsp;obliczu marokańskich żądań Francja całkowicie się ugięła”, powiedział honorowy prezes Międzynarodowej Federacji Praw Człowieka (FIDH). „[Francja] postępuje w&nbsp;sposób świadczący o&nbsp;tym, że uznaje prymat swoich interesów nad wartościami! Właśnie zgodzili się na zapewnienie bezkarności potencjalnym sprawcom poważnych przestępstw, a&nbsp;nawet oprawcom”.</p>

  <p class="calibre8">Lénaïg była zdenerwowana, ale chętnie wyraziła zgodę na przeprowadzenie przez Security Lab cyfrowej analizy kryminalistycznej jej telefonu. Claudio i&nbsp;Donncha znaleźli dowody na udaną infekcję typu zero-click. Analiza telefonu Lénaïg przyniosła kolejne potwierdzenie schematu działania systemu Pegasus, który nasi partnerzy z&nbsp;Security Lab zaobserwowali już wcześniej na innych badanych urządzeniach. Programiści NSO najwyraźniej znaleźli lukę w&nbsp;aplikacji iMessage, a&nbsp;klienci firmy w&nbsp;Maroku wykorzystali ją do przeprowadzenia udanych ataków.</p>

  <p class="calibre8">Poinformowanie Lénaïg, że była inwigilowana przy użyciu oprogramowania szpiegującego, okazało się trudniejsze, niż się spodziewałem. Sandrine i&nbsp;ja wyjaśniliśmy jej, że znalezione dowody pozwalają stwierdzić, że ktoś w&nbsp;Maroku zaczął szpiegować ją za pomocą złośliwego oprogramowania w&nbsp;lipcu 2019 roku i&nbsp;że trwało to co najmniej do lipca 2020 roku. Nasi koledzy z&nbsp;Security Lab nie byli w&nbsp;stanie stwierdzić z&nbsp;całą pewnością, kiedy to się skończyło i&nbsp;czy w&nbsp;ogóle się skończyło. Lénaïg milczała przez chwilę. Z&nbsp;uwagi na trwającą pandemię wszyscy mieliśmy na twarzach maseczki, więc trudno mi było ocenić jej reakcję. Po chwili zaczęła nam tłumaczyć, że obawia się, że sprawcy ataku zainfekowali jej telefon po to, by dotrzeć do jej męża, który jest Algierczykiem&nbsp;&ndash; obywatelem kraju, którego relacje dyplomatyczne z&nbsp;Marokiem były coraz bardziej napięte. Nie musiała tego mówić, ale było dla nas jasne, że boi się, że naraziła na niebezpieczeństwo męża, a&nbsp;być może nawet ich dzieci. Widziałem, jak oczy Lénaïg robią się wilgotne i&nbsp;sam poczułem przypływ silnych emocji.</p>

  <p class="calibre8">„Napijesz się wody?”, zapytałem, bo nic innego nie przyszło mi w&nbsp;tamtej chwili do głowy.</p>

  <p class="calibre8">Lénaïg dość szybko odzyskała panowanie nad sobą i&nbsp;zaczęła wypytywać nas o&nbsp;szczegółowe rezultaty analizy. Z&nbsp;pisemnego raportu Claudia wynikało, że Pegasus w&nbsp;ciągu jednego tylko miesiąca w&nbsp;2020 roku przeprowadził eksfiltrację ponad 220 megabajtów danych z&nbsp;jej iPhone’a. Lénaïg chciała wiedzieć, co dokładnie wykradli z&nbsp;telefonu Marokańczycy, ale Claudio nie był w&nbsp;stanie odpowiedzieć na to pytanie. Jego narzędzie nie dawało dostępu do tego rodzaju informacji.</p>

  <p class="calibre8">Lénaïg chciała się też dowiedzieć, jak może chronić siebie (i&nbsp;swoją rodzinę) w&nbsp;przyszłości, ale wyjaśniliśmy, że nie ma na to absolutnie skutecznego sposobu. Mogła wyłączyć aplikację iMessage, stanowiącą dla złośliwego oprogramowania „tylne drzwi” do systemu iOS, a&nbsp;może także FaceTime, czyli kolejną potencjalną furtkę do ataku. Mogła również wymienić swojego iPhone’a na najnowszy model i&nbsp;zmienić numer telefonu, ale żadne z&nbsp;tych rozwiązań nie dawało gwarancji, że będzie bezpieczna przed końcowymi użytkownikami tej cyberbroni w&nbsp;razie, gdyby zechcieli zaatakować ją ponownie.</p>

  <p class="calibre8">Żadne z&nbsp;nas nie miało pewności, co dokładnie sprowokowało marokańskiego użytkownika Pegasusa do zaatakowania Lénaïg. Mogły to być jej artykuły na temat Hammouchiego, który jako szef marokańskiej bezpieki oraz policji najprawdopodobniej kierował również programem cyberinwigilacji. Lénaïg powiedziała nam również, że utrzymywała kontakt z&nbsp;grupą dziennikarzy relacjonujących proces karny wytoczony Omarowi Radiemu. Nie mogła sobie przypomnieć, żeby sama ostatnio pisała o&nbsp;Omarze, ale wymieniała wiadomości tekstowe z&nbsp;informatorami w&nbsp;Maroku i&nbsp;z&nbsp;reporterami, którzy zajmowali się tą sprawą.</p>

  <p class="m0-2sp">Nadal pozostawało wiele otwartych pytań dotyczących Pegasusa, NSO i&nbsp;Maroka, ale rezultaty analizy telefonów dziennikarzy Mediapart okazały się dużym krokiem naprzód. Dwa numery telefonów z&nbsp;listy. I&nbsp;dwa wykryte przypadki infekcji. Stuprocentowa skuteczność. Zdobyliśmy dowody na to, że oba telefony faktycznie zostały zainfekowane Pegasusem, a&nbsp;szczegółowe dane dotyczące ataków pokrywały się z&nbsp;sygnaturami czasowymi z&nbsp;naszej listy. Cyfrowe odciski palców pasowały do tych, które Security Lab znalazło w&nbsp;innych telefonach zaatakowanych przez marokańskich użytkowników Pegasusa&nbsp;&ndash; to wszystko oznaczało, że byliśmy na dobrej drodze.</p>

  <p class="calibre8">Edwy Plenel okazał się równie wdzięczny, jak wielkoduszny, i&nbsp;to pomimo naszych wyjaśnień, że nie możemy jeszcze ujawnić im wszystkich informacji na temat śledztwa. Nigdy nie wspomnieliśmy o&nbsp;NSO i&nbsp;Pegasusie. Zapewniliśmy jedynie Edwy’ego i&nbsp;Fabrice’a, że portal Mediapart nie był głównym przedmiotem naszego dochodzenia, że było znacznie więcej ofiar w&nbsp;wielu różnych redakcjach, ale nie naciskali na nas w&nbsp;sprawie wielkości lub zakresu przecieku. Edwy i&nbsp;Fabrice powiedzieli, że ich zespół w&nbsp;Mediapart będzie prowadzić w&nbsp;tej sprawie własne dochodzenie, ale dali nam słowo, że wstrzymają się z&nbsp;publikacją do czasu, aż Forbidden Stories i&nbsp;nasi partnerzy przedstawią naszą historię. Edwy chciał tylko znać czas, żeby nie wyglądało na to, że zostali zaskoczeni.</p>

  <p class="calibre8">W&nbsp;kwietniu Security Lab znalazło ślady infekcji Pegasusem w&nbsp;logach iPhone’ów dwóch kolejnych celów wybranych przez marokańskiego klienta NSO&nbsp;&ndash; jeden z&nbsp;nich był zamieszkałym we Francji prawnikiem zajmującym się prawami człowieka, drugi reporterem „Le Monde”. Analiza jednego z&nbsp;tych telefonów pozwoliła specjalistom z&nbsp;Security Lab zidentyfikować coś, co wyglądało na nieznany wcześniej wektor ataku: hakerzy NSO najwyraźniej znaleźli sposób na otwarcie „tylnych drzwi” w&nbsp;aplikacji Apple Photos. „Telefon francuskiego prawnika zajmującego się prawami człowieka został skutecznie zainfekowany, a&nbsp;proces «bh» został wykonany kilka sekund po tym, jak ruch sieciowy aplikacji iOS Photos (com.apple.mobileslideshow) został zarejestrowany po raz pierwszy”, napisali w&nbsp;swoim raporcie Claudio i&nbsp;Donncha. „I&nbsp;w&nbsp;tym przypadku doszło do wyłączenia systemowej funkcji wysyłania raportu o&nbsp;awarii oprogramowania poprzez zapisanie na urządzeniu pliku com.apple.CrashReporter[.]plist”. Ten atak miał miejsce w&nbsp;październiku 2019 roku. Logi kopii zapasowych Lénaïg Bredoux pokazały atak z&nbsp;maja 2020 roku z&nbsp;niemal dokładnie tym samym schematem. Na dwóch zainfekowanych urządzeniach znaleziono również ślady połączenia z&nbsp;utworzonym przez Pegasusa kontem iCloud, bogaardlisa803[@]gmail.com. Te nowe ustalenia oznaczały, że Claudio i&nbsp;Donncha zdobyli dodatkowe wzorce działania Pegasusa, które mogli wprowadzić do swojego narzędzia.</p>

  <p class="calibre8">Nie mogę powiedzieć, by ktokolwiek w&nbsp;Forbidden Stories czy w&nbsp;Security Lab spodziewał się takich wyników; szczególnie zaskakujący był wskaźnik faktycznych infekcji wykrytych w&nbsp;telefonach należących do użytkowników wytypowanych do inwigilacji przez marokańskich klientów firmy NSO. Wszyscy mieliśmy poczucie, że marokański wątek naszego śledztwa zyskał solidne podstawy, ale zarazem mieliśmy świadomość, że wielu dziennikarzom w&nbsp;Rabacie czy Casablance już to nie pomoże.</p>

  <p class="calibre8">Nękana przez władze gazeta Bouachrine’a i&nbsp;Raissouniego „Akhbar al-Youm” zakończyła działalność zaledwie kilka tygodni wcześniej. Po tym, jak jej wydawcy odmówiono przyznania pomocy z&nbsp;rządowego funduszu wsparcia dla przedsiębiorstw dotkniętych skutkami pandemii COVID-19, gazeta nie była w&nbsp;stanie wygrzebać się z&nbsp;finansowego dołka. „Pod rządami Hassana II znikali dziennikarze”, stwierdził autor książki <em class="calibre5">Nasz przyjaciel król</em> w&nbsp;wywiadzie dla francuskich mediów. „Pod rządami M6 znikają gazety (…) Ci, którzy reklamują się w&nbsp;niezależnej, krytycznej wobec Muhammada VI prasie, otrzymują telefony: «Jego Wysokość jest bardzo zasmucony tym, że reklamujecie się w&nbsp;tej gazecie». Takie telefony zawsze odnoszą skutek. Reklamy przestają się ukazywać, a&nbsp;jakiś czas później przestaje się ukazywać gazeta”.</p>

  <p class="calibre8">Bardziej naglącą sprawą były trwające represje wobec niedawnego redaktora naczelnego „Akhbar al-Youm”, Soulaimane’a Raissouniego, a&nbsp;także Omara Radiego. Raissouni był przetrzymywany w&nbsp;areszcie przez dziesięć miesięcy, a&nbsp;Omar przez osiem, z&nbsp;czego większość czasu spędzili w&nbsp;izolatkach. Obaj otrzymali kilka skromnych szans na złożenie zeznań i&nbsp;przedstawienie dowodów sędziom śledczym, ale żaden nie doczekał się jak dotąd formalnego procesu. Państwo marokańskie, które wyciągnęło wnioski z&nbsp;wydarzeń poprzedniej dekady, skutecznie upodliło obu mężczyzn, oskarżając ich o&nbsp;dewiacje seksualne i&nbsp;szpiegostwo. Procesy, o&nbsp;ile w&nbsp;ogóle się odbędą, będą wyglądały podobnie. „Wraz z&nbsp;Arabską Wiosną i&nbsp;rozwojem sieci społecznościowych młodzi przeciwnicy reżimów zyskali społeczną legitymizację i&nbsp;wiarygodność”, wyjaśnia Maati Mondżib. „Przypięcie im łatki zdrajców, złodziei czy gwałcicieli jest najskuteczniejszym sposobem na to, by ich uciszyć”.</p>

  <p class="calibre8">Procesy Soulaimane’a i&nbsp;Omara miały się rozpocząć w&nbsp;kwietniu tego roku, ale zostały odroczone bez żadnego uzasadnienia. Wielokrotne próby doprowadzenia do uwolnienia oskarżonych zakończyły się niepowodzeniem; petycje organizacji broniących praw człowieka, międzynarodowych stowarzyszeń dziennikarskich oraz czołowych marokańskich osobistości świata sztuki, kultury i&nbsp;nauki nie zostały nawet rozpatrzone.</p>

  <p class="calibre8">W&nbsp;dniu, w&nbsp;którym potwierdziliśmy zainfekowanie telefonu Edwy’ego Plenela, 8 kwietnia 2021 roku, czterdziestoośmioletni Soulaimane Raissouni rozpoczął strajk głodowy. Żona Soulaimane’a stwierdziła, że jej męża czeka „wolność, sprawiedliwość lub śmierć”. Stan zdrowia Omara Radiego, cierpiącego na chorobę Crohna i&nbsp;astmę, pogorszył się podczas długiego pobytu w&nbsp;areszcie; mimo to następnego dnia on również ogłosił głodówkę.</p>

  <p class="calibre8">Uświadomiłem sobie, że teraz, jeszcze bardziej niż kiedykolwiek wcześniej, liczy się każde pół godziny.</p>

  <div class="przypisy">
    <p class="przypis"><a id="calibre_link-19" href="#calibre_link-20" class="calibre6">*</a> Gra słów oparta na podobieństwie brzmienia słów<em class="calibre9"> majesty</em> (His Majesty&nbsp;&ndash; jego wysokość) i&nbsp;<em class="calibre9">jet-ski </em>(skuter wodny); jazda na skuterach wodnych to jedna z&nbsp;ulubionych rozrywek Muhammada VI (przyp. tłum.).</p>
  </div>
</div>


<div class="calibre3" id="calibre_link-21">
  <h1 class="chapnum" title="Rozdział 13. „Rzeczy, które wcześniej przegapiłeś”. Sandrine">Rozdział 13</h1>

  <p class="chaptit">„Rzeczy, które wcześniej przegapiłeś”</p>

  <p class="chapwho">Sandrine</p>

  <p class="m">W&nbsp;pogodny wieczór w&nbsp;trzecim tygodniu kwietnia nad Budapesztem zapadał zmierzch, gdy Szabolcs Panyi dotarł do jednego ze śródmiejskich hoteli i&nbsp;wszedł do urządzonego z&nbsp;ostentacyjnym przepychem holu. W&nbsp;hotelu tym zatrzymało się dwóch znanych dziennikarzy śledczych z&nbsp;Niemiec, których Szabolcs od dawna uważał za swoich idoli. Bastian Obermayer i&nbsp;Frederik Obermaier przyjechali z&nbsp;Monachium specjalnie po to, żeby wziąć udział w&nbsp;utrzymanym w&nbsp;tajemnicy spotkaniu z&nbsp;Szabolcsem oraz z&nbsp;jego szefem, Andrásem Pethő, redaktorem naczelnym węgierskiego portalu informacyjnego Direkt36. Dwaj dziennikarze „Süddeutsche Zeitung” czekali już na górze w&nbsp;wynajętym pokoju, z&nbsp;komputerem pełnym starannie zabezpieczonych i&nbsp;zaszyfrowanych danych, gotowi wtajemniczyć Szabolcsa i&nbsp;Andrása w&nbsp;Projekt Pegasus.</p>

  <p class="calibre8">Hotel nie zrobił na Szabolcsu dobrego wrażenia. „Wnętrze to okropne bezguście, przypominało tanią imitację Hotelu Trump, z&nbsp;mnóstwem udających złoto dekoracji i&nbsp;tak dalej”, opisuje. „Denerwowałem się, a&nbsp;jednocześnie byłem podekscytowany, że w&nbsp;końcu poznam wielki sekret”.</p>

  <p class="calibre8">Kiedy Szabolcs i&nbsp;András znaleźli się już w&nbsp;hotelowym pokoju, w&nbsp;którym miało odbyć się spotkanie z&nbsp;niemieckimi dziennikarzami, musieli najpierw poddać się irytującym procedurom bezpieczeństwa. Najpierw polecono im wyłączyć swoje telefony komórkowe i&nbsp;inne urządzenia elektroniczne, które na czas spotkania zostały zdeponowane w&nbsp;innym pomieszczeniu. Musieli też przejść szybki test na obecność koronawirusa, a&nbsp;następnie udać się do łazienki, żeby zaczekać tam na wynik badania. Tak więc zanim Szabolcs i&nbsp;András poznali wreszcie szczegóły Projektu Pegasus oraz dowiedzieli się, na czym miała polegać ich rola w&nbsp;naszym międzynarodowym śledztwie, zmuszeni byli spędzić pełen niepewności kwadrans w&nbsp;hotelowej łazience. Dla Szabolcsa był to ostatni frustrujący etap długiego i&nbsp;nerwowego oczekiwania.</p>

  <p class="calibre8">Mijał właśnie miesiąc, odkąd podczas zdalnej rozmowy przekazałam mu informację, że Security Lab znalazło w&nbsp;jego iPhonie ślady infekcji oprogramowaniem szpiegującym. Nie mogłam wtedy podać mu zbyt wielu szczegółów, nie wspomniałam na przykład ani słowem o&nbsp;NSO czy o&nbsp;Pegasusie. Pamiętam reakcję Szabolcsa&nbsp;&ndash; jego pierwszą myślą było, żeby jak najszybciej ostrzec swoich informatorów. Szabolcs miał swoje źródła między innymi w&nbsp;węgierskim wywiadzie, a&nbsp;także wśród polityków i&nbsp;biznesmenów. Efekty jego dziennikarskich śledztw wzbudzały w&nbsp;ciągu kilku ostatnich lat nerwowe poruszenie w&nbsp;wielu kręgach w&nbsp;Budapeszcie.</p>

  <p class="calibre8">Kilka dni przed tym, jak powiadomiliśmy go o&nbsp;zainfekowaniu jego telefonu, Szabolcs opublikował liczący 9 tysięcy słów artykuł poświęcony pogłębianiu w&nbsp;trakcie jedenastoletnich rządów premiera Viktora Orbána dyplomatycznych i&nbsp;finansowych powiązań między Węgrami a&nbsp;Chinami. Opublikowany na stronach Direkt36 artykuł zatytułowany „Jak wschodnie otwarcie Orbána uczyniło Węgry polem chińskich rozgrywek szpiegowskich”, był wynikiem wielomiesięcznego śledztwa, podczas którego Szabolcs dotarł do mnóstwa dokumentów i&nbsp;twardych danych, a&nbsp;także przeprowadził około sześćdziesięciu wywiadów z&nbsp;oficjalnymi i&nbsp;nieoficjalnymi źródłami&nbsp;&ndash; tożsamość większości tych informatorów nie została ujawniona ze względów bezpieczeństwa. Artykuł wywołał konfuzję w&nbsp;szeregach Fideszu, rządzącej partii, której liderem jest Viktor Orbán.</p>

  <p class="calibre8">Z&nbsp;ustaleń Szabolcsa wynikało, że Chiny wyprowadziły Orbána i&nbsp;Fidesz w&nbsp;pole i&nbsp;nie dotrzymały obietnic dotyczących przeprowadzenia na Węgrzech dużych inwestycji i&nbsp;udzielenia węgierskiemu rządowi pożyczek na korzystnych warunkach, które podreperowałyby budżet państwa. Forsowana przez Orbána polityka „wschodniego otwarcia” przyniosła niewiele korzyści Węgrom, za to Pekinowi ułatwiła zbudowanie w&nbsp;tym kraju nieformalnej agentury, składającej się z&nbsp;tysięcy węgierskich obywateli, których wykorzystywano do zbierania informacji i&nbsp;promowania chińskich interesów. Węgry stanowiły też dla Chińczyków cenny przyczółek w&nbsp;UE, umożliwiający im rozszerzanie wpływów na inne kraje; głównym celem tej ekspansji był zysk finansowy. „Wszystko, co robią, robią dla pieniędzy”, stwierdził w&nbsp;rozmowie z&nbsp;Szabolcsem niewymieniony z&nbsp;nazwiska dyplomata, który w&nbsp;przeszłości pracował w&nbsp;ambasadzie Węgier w&nbsp;Pekinie.</p>

  <p class="calibre8">Szabolcs przyjrzał się jedynej naprawdę dużej inwestycji z&nbsp;udziałem chińskiego kapitału, jaką zrealizowano na Węgrzech w&nbsp;ciągu ostatnich dziesięciu lat, czyli modernizacji linii kolejowej łączącej Budapeszt z&nbsp;Belgradem. Koszt prac wyniósł 1,9 miliarda euro. Szabolcs doszedł do wniosku, że dla Węgier, które współfinansowały tę inwestycję ze środków budżetu państwa, było to wyrzucenie pieniędzy w&nbsp;błoto. „Kontrakt na przeprowadzenie modernizacji zdobyło chińsko-węgierskie konsorcjum, w&nbsp;którego skład weszły dwie państwowe spółki kolejowe z&nbsp;Chin oraz firma należąca do Lőrinca Mészárosa, przyjaciela Viktora Orbána z&nbsp;czasów dzieciństwa i&nbsp;najbogatszego węgierskiego biznesmena”, pisał Szabolcs. „Zdaniem byłego wysokiego rangą urzędnika Ministerstwa Spraw Zagranicznych [przebudowa tej linii kolejowej] to kolejny dowód, że «wschodnie otwarcie» w&nbsp;ostatecznym rozrachunku okazało się «zasłoną dymną, mającą na celu ukrycie łapownictwa i&nbsp;korupcji na Węgrzech». Prochiński zwrot w&nbsp;polityce zagranicznej Budapesztu nie przyniósł prawie żadnych korzyści węgierskiej gospodarce, a&nbsp;jego głównymi beneficjentami są kręgi biznesowe powiązane z&nbsp;partią rządzącą”.</p>

  <p class="calibre8">Gdy poinformowaliśmy go o&nbsp;ataku na jego iPhone’a, Szabolcs kończył akurat pracę nad kolejnym artykułem, w&nbsp;którym opisywał jedno z&nbsp;najnowszych przedsięwzięć prowadzonych w&nbsp;ramach „wschodniego otwarcia”; było ono „oparte na takim samym modelu finansowania, co modernizacja linii kolejowej Budapeszt-Belgrad” i&nbsp;podobnie jak tamta inwestycja, stanowiło marnotrawstwo publicznych pieniędzy. Szabolcs liczył, że uda mu się opublikować artykuł na początku kwietnia.</p>

  <p class="calibre8">Trzydziestopięcioletni Szabolcs zdawał sobie sprawę, że pisanie o&nbsp;takich sprawach będzie miało dla niego nieprzyjemne konsekwencje, ale zdążył już przywyknąć, że był obiektem gniewnych ataków ze strony czołowych polityków Fideszu. Rzecznik premiera Węgier określił go mianem wroga publicznego, zarzucając mu „orbánofobię i&nbsp;węgrofobię”. Dziennikarze i&nbsp;publicyści ze sprzyjających Fideszowi mediów regularnie szkalowali Szabolcsa, oskarżając go między innymi o&nbsp;bycie agentem na usługach obcego wywiadu, najprawdopodobniej CIA.</p>

  <p class="calibre8">Szabolcs Panyi od początku swojej dziennikarskiej kariery czuł na karku zaciskającą się stopniowo pętlę miękkiego autorytaryzmu wprowadzonego na Węgrzech przez Viktora Orbána. Od momentu objęcia po raz drugi urzędu premiera w&nbsp;2010 roku Orbán wykazywał się dużym politycznym sprytem. Zaczął od zmodyfikowania ordynacji wyborczej, co w&nbsp;kolejnych wyborach parlamentarnych zapewniło Fideszowi kwalifikowaną większość wymaganą do zmiany konstytucji. Parlament, głosami kolegów partyjnych Orbána, niezwłocznie zatwierdził zmiany w&nbsp;ustawie zasadniczej. Ten bezkrwawy legislacyjny zamach stanu doprowadził do osłabienia demokratycznych instytucji i&nbsp;podważenia zasady rządów prawa, a&nbsp;także oddał więcej władzy w&nbsp;ręce samego Orbána. „Zamaskował demontaż demokracji pakietami ustaw napisanych tak zawiłym językiem, że tylko garstka ekspertów była w&nbsp;stanie zrozumieć, co właściwie ustawodawca w&nbsp;nich zapisał”, stwierdził jeden z&nbsp;obserwatorów węgierskiej sceny politycznej.</p>

  <p class="calibre8">Premier i&nbsp;jego totumfaccy z&nbsp;Fideszu dążyli również do uciszenia mediów krytycznych wobec władzy. Dziennikarze starający się ujawniać przypadki korupcji i&nbsp;nadużyć, jakich dopuszczali się politycy partii rządzącej, nie byli wprawdzie wtrącani do więzień, nie wyrządzano im fizycznej krzywdy ani nie stawiano im sfabrykowanych kryminalnych zarzutów, jak ma to miejsce chociażby w&nbsp;Maroku, ale byli stale obserwowani.</p>

  <p class="calibre8">„To trwa już od czterech lat”, powiedział nam Szabolcs w&nbsp;2021 roku. „Jakiś czas temu miałem spotkać się z&nbsp;jednym z&nbsp;moich źródeł w&nbsp;innym mieście. I&nbsp;w&nbsp;drodze na to spotkanie zorientowałem się, że jestem śledzony. Wiesz, to była taka operacja bezpieki w&nbsp;klasycznym wydaniu&nbsp;&ndash; krótko ostrzyżeni barczyści faceci w&nbsp;brązowych skórzanych kurtkach, którzy czekali już na mnie na dworcu, a&nbsp;potem łazili za mną krok w&nbsp;krok. Po spotkaniu wracałem pociągiem do Budapesztu. Siedziałem sam w&nbsp;przedziale i&nbsp;pojawił się facet podobny do tamtych. I&nbsp;przez całą podróż, przez ponad godzinę, po prostu stał nieruchomo przy drzwiach przedziału. Nie miał żadnego bagażu. To jest to, co nazywamy «demonstracyjną inwigilacją»”.</p>

  <p class="calibre8">„Chcą, żebyś wiedział, że jesteś śledzony. Zdarzają się sytuacje, w&nbsp;których można z&nbsp;tego powodu poczuć pewne fizyczne zagrożenie, ale im chodzi przede wszystkim o&nbsp;wysłanie wyraźnego sygnału: «Mamy cię na oku. Wiemy, co robisz i&nbsp;z&nbsp;kim się spotykasz». I&nbsp;ta ostentacyjna inwigilacja miała wpływ na treść artykułu, nad którym wtedy pracowałem, ponieważ nie mogłem wykorzystać w&nbsp;nim informacji przekazanych przez moje źródło. Nie ulegało wątpliwości, że tamci obserwowali nasze spotkanie, a&nbsp;ja nie chciałem, żeby mój informator miał później z&nbsp;tego powodu kłopoty”.</p>

  <p class="calibre8">Szabolcs nigdy nie uważał się za osobę biegłą w&nbsp;sprawach nowoczesnych technologii, ale zawsze był ostrożny. Używał najnowszego modelu iPhone’a ze względu na reputację firmy Apple w&nbsp;zakresie bezpieczeństwa i&nbsp;unikał wszelkich urządzeń elektronicznych wyprodukowanych w&nbsp;Chinach, które prawie na pewno mają tylne furtki w&nbsp;oprogramowaniu operacyjnym. Korzystał z&nbsp;szyfrowanych komunikatorów, takich jak Signal i&nbsp;Wickr, a&nbsp;także z&nbsp;sieci VPN. Kiedy pewien pracownik węgierskiego wywiadu ostrzegł go, że może być szpiegowany za pomocą narzędzi cyfrowych przez inną agencję wchodzącą w&nbsp;skład służb specjalnych, Szabolcsa nie zaniepokoiło to nadmiernie. Nigdy nie uważał orbánowskich służb bezpieczeństwa za szczególnie obrotne czy kompetentne.</p>

  <p class="calibre8">Ale kiedy poinformowałam go, że jest szpiegowany przy użyciu własnego iPhone’a, że stale nosi przy sobie broń, której używają przeciw niemu służby, zdał sobie nagle sprawę z&nbsp;ogromnego postępu w&nbsp;możliwościach, którymi dysponowali rządowi agenci. I&nbsp;był wstrząśnięty. W&nbsp;przeciwieństwie do inwigilacji demonstracyjnej, tę prowadzono potajemnie, bez żadnych sygnałów ostrzegawczych, a&nbsp;jej ofiary nie miały możliwości ustalenia, czego dokładnie szukały ani czego dowiedziały się służby bezpieczeństwa.</p>

  <p class="calibre8">„Naprawdę obawiałem się, że moje źródła informacji są zagrożone i&nbsp;mogą mieć kłopoty”, przyznaje. „Dlatego wpadłem w&nbsp;panikę”.</p>

  <p class="calibre8">Czuł moralny obowiązek skontaktowania się z&nbsp;informatorami, z&nbsp;których pomocy korzystał przy pisaniu artykułów na temat relacji z&nbsp;Chinami, i&nbsp;uprzedzenia ich, że służby specjalne mogły przechwytywać ich komunikację. Jego redaktor naczelny z&nbsp;Direkt36 próbował go od tego odwieść. „Daj spokój, nie rób tego”, nalegał András. „Za mało na razie wiemy. Cała sprawa tej cyberinwigilacji jest zbyt delikatna”.</p>

  <p class="calibre8">Claudio zdołał częściowo rozproszyć obawy Szabolcsa. Zapewnił go, że inwigilacja prowadzona była w&nbsp;konkretnym przedziale czasowym, od kwietnia do grudnia 2019 roku. Nie było żadnych dowodów na późniejszą infekcję czy też, jak nazwał to Szabolcs, „zakażenie” jego iPhone’a. Szabolcs zgodził się ostatecznie zachować niepokojącą wiadomość dla siebie. Podjął też wszystkie dodatkowe środki ostrożności zalecone przez Claudia i&nbsp;namówił Security Lab, by co parę tygodni przeprowadzało analizy kopii zapasowych jego telefonu, tak na wszelki wypadek.</p>

  <p class="calibre8">Miesiąc później, w&nbsp;kapiącym sztucznym złotem hotelu w&nbsp;Budapeszcie, Szabolcs miał w&nbsp;końcu zostać wtajemniczony w&nbsp;szczegóły tego, co dokładnie stało się z&nbsp;jego iPhonem i&nbsp;jaki ma to związek ze znacznie szerszą sprawą cyfrowej inwigilacji.</p>

  <p class="m0-2sp">„Raz jeszcze przepraszam, że nie mogę powiedzieć wam dziś wszystkiego. Więcej informacji, w&nbsp;tym pełny zakres naszego projektu, poznacie w&nbsp;maju, podczas spotkania w&nbsp;Paryżu”, wyjaśnił na wstępie Frederik Obermaier. „Dzisiaj skupimy się na tym, co udało nam się ustalić w&nbsp;kwestii Węgier. Wiemy, że do inwigilacji wybrano kilkaset numerów telefonów zarejestrowanych na Węgrzech. Mamy podstawy sądzić, że zostały one wybrane przez podmiot związany z&nbsp;węgierskim rządem”.</p>

  <p class="calibre8">Frederik i&nbsp;Bastian wyjaśnili dziennikarzom Direkt36, że ich rola w&nbsp;naszym projekcie miałaby polegać między innymi na przejrzeniu listy obywateli Węgier będących potencjalnymi celami cyfrowej inwigilacji i&nbsp;wytypowaniu spośród nich tych, którzy&nbsp;&ndash; w&nbsp;opinii Szabolcsa i&nbsp;Andrása&nbsp;&ndash; mogliby zgodzić się na poddanie ich telefonów cyfrowej analizie kryminalistycznej, a&nbsp;przy tym byliby gotowi milczeć na ten temat do czasu, aż zakończymy dochodzenie. Frederik i&nbsp;Bastian podali kilka przykładowych nazwisk, które udało nam się już przypisać do numerów z&nbsp;listy&nbsp;&ndash; między innymi byłego ministra rządu Orbána, obecnie już na emeryturze („On nawet nie krytykuje otwarcie władz”, zauważył András), a&nbsp;także działacza jednej z&nbsp;największych partii opozycyjnych na Węgrzech.</p>

  <p class="calibre8">„Czy zamierzacie go powiadomić?”, zapytał András, mając na myśli polityka opozycji.</p>

  <p class="calibre8">„Najpierw chcielibyśmy wstępnie z&nbsp;nim pomówić”, odparł Frederik. „Gdybyśmy byli pewni, że jest godny zaufania, można by go poinformować, ale ostateczna decyzja należałaby do was”.</p>

  <p class="calibre8">Bastian z&nbsp;kolei przyznał, że ma wątpliwości co do poinformowania o&nbsp;sprawie byłego ministra, który mógłby nie zachować dyskrecji do zakończenia przez nas śledztwa, „bo podobno jest bardzo otwarty”.</p>

  <p class="calibre8">„Nie znam go zbyt dobrze”, powiedział András. „Rozmawiałem z&nbsp;nim tylko kilka razy. Ale rzeczywiście, istnieje pewne ryzyko: jest gadatliwy. Kiedy z&nbsp;nim rozmawiasz, powie ci wszystko”.</p>

  <p class="calibre8">„W&nbsp;porządku”, stwierdził Frederik. „To go dyskwalifikuje”.</p>

  <p class="calibre8">Następnie Frederik uruchomił swojego laptopa, żeby pokazać Szabolcsowi i&nbsp;Andrásowi nasz skarb. Wyjął niepozornie wyglądającego pendrive’a, podłączył go do portu USB i&nbsp;otworzył zabezpieczony przez Claudia i&nbsp;Donnchę plik z&nbsp;naszą listą. Plik był zaszyfrowany, więc żeby uzyskać do niego dostęp, Frederik musiał najpierw wpisać trzy długie i&nbsp;skomplikowane hasła. <em class="calibre5">Voilà!</em> Oczom Szabolcsa i&nbsp;Andrása ukazały się setki numerów telefonów komórkowych zebranych pod hasłem „Węgry”. Niektóre opatrzone były nazwiskami użytkowników, inne nie. Frederik i&nbsp;Bastian zamierzali później tego wieczoru wykonać kopie list kontaktów z&nbsp;telefonów Szabolcsa i&nbsp;Andrása i&nbsp;wysłać je do berlińskiego biura Security Lab, żeby Claudio z&nbsp;Donnchą spróbowali dopasować nazwiska użytkowników do wciąż niezidentyfikowanych numerów.</p>

  <p class="calibre8">Frederik przewijał listę, a&nbsp;Szabolcs i&nbsp;András szukali na niej znajomych nazwisk. „O, to była ambasadorka w&nbsp;Chinach, teraz doradza Orbánowi w&nbsp;sprawach polityki zagranicznej”, powiedział Szabolcs, wskazując jedno z&nbsp;nazwisk. „Mam jej numer”.</p>

  <p class="calibre8">„Ooo, okej”, rozpoznał inne nazwisko András. „Ten gość zajmuje się finansami. To bankier inwestycyjny”.</p>

  <p class="calibre8">„To naprawdę ciekawe, że tak wiele osób trafiło na tę listę nie z&nbsp;powodów kryminalnych, tylko czysto politycznych”, zauważył Bastian. „U&nbsp;nas w&nbsp;Niemczech to byłby wielki skandal”.</p>

  <p class="calibre8">„Założę się, że na Węgrzech też wybuchnie z&nbsp;tego powodu afera”, odparł Szabolcs.</p>

  <p class="calibre8">Szabolcs przeżył swoiste déjà vu&nbsp;&ndash; ogarnęły go te same dziwne emocje, co wtedy, gdy po raz pierwszy dowiedział się, że był ofiarą ataku przy użyciu broni cybernetycznej. „Kiedy pokazano mi tę bazę danych, byłem bardzo podekscytowany perspektywą wykorzystania jej w&nbsp;mojej pracy, ale jednocześnie poczułem się zdeprymowany”, powiedział później. „Szczególnie zapadł mi w&nbsp;pamięć przypadek byłego ministra w&nbsp;rządzie Viktora Orbána. To emerytowany ekonomista, starszy człowiek, bardzo życzliwy i&nbsp;cieszący się szacunkiem po wszystkich stronach sceny politycznej. Kiedy zobaczyłem jego nazwisko wśród ofiar inwigilacji, to był dla mnie prawdziwy szok, bo… nigdy o&nbsp;nic go nie oskarżano, nie był zamieszany w&nbsp;żadne machlojki”.</p>

  <p class="calibre8">„A&nbsp;potem znalazłem na tej samej liście nazwiska różnych szemranych typów, węgierskich gangsterów, którzy od lat dziewięćdziesiątych byli bohaterami kronik kryminalnych i&nbsp;wieczornych wydań wiadomości. Nazwiska ludzi zaangażowanych w&nbsp;zorganizowaną przestępczość i&nbsp;w&nbsp;akty przemocy. Do tego arabskie i&nbsp;rosyjskie nazwiska, które mogły należeć do osób będących celem uzasadnionych operacji kontrwywiadowczych czy antyterrorystycznych. A&nbsp;wśród tych wszystkich podejrzanych o&nbsp;terroryzm albo handel narkotykami moje własne nazwisko. To szokujące, że takim systemem posługuje się ktoś, komu nie sprawia różnicy, czy inwigiluje groźnych przestępców, czy młodych dziennikarzy śledczych takich jak ja”.</p>

  <p class="calibre8">Zanim późnym wieczorem zakończyli spotkanie, Frederik i&nbsp;Bastian przedstawili Szabolcsowi znacznie bardziej szczegółowe wyniki analizy, której Claudio i&nbsp;Donncha poddali jego telefon. „W&nbsp;zasadzie stworzyli chronologiczną linię zdarzeń, jakie miały miejsce na twoim telefonie”, wyjaśnił Frederik. Wykaz zawierał sygnatury czasowe wszystkich cyberataków na telefon Szabolcsa przeprowadzonych w&nbsp;2019 roku, z&nbsp;dokładnością do dnia, godziny i&nbsp;minuty.</p>

  <p class="calibre8">Szabolcs sięgnął do swojego kalendarza i&nbsp;porównał notatki z&nbsp;2019 roku z&nbsp;wykazem ataków opracowanym przez naszych kolegów z&nbsp;Security Lab. Przypomniał sobie, że zajmował się rozwijającymi się w&nbsp;tamtym czasie kontaktami na linii Trump&ndash;&ndash;Orbán; w&nbsp;których dużo miejsca zajmowała kwestia kontraktów na sprzedaż broni. „Tego dnia spotkałem się z&nbsp;handlarzem bronią”, powiedział, wskazując na jedną z&nbsp;pozycji w&nbsp;wykazie Security Lab.</p>

  <p class="calibre8">„To było tego dnia?”, upewnił się Frederik. „Na Węgrzech?”</p>

  <p class="calibre8">„Tak. Tamta sprawa miała wątek amerykański i&nbsp;rosyjski”.</p>

  <p class="calibre8">„A&nbsp;węgierski?”, zapytał Frederik.</p>

  <p class="calibre8">„Węgierski również”, przytaknął Szabolcs. „A&nbsp;także izraelski. Facet, z&nbsp;którym się wtedy spotkałem, zauważył siedzącego niedaleko nas urzędnika pewnej ambasady, o&nbsp;którym wiadomo, że pracuje dla wywiadu tego państwa”.</p>

  <p class="calibre8">„Wow”, westchnął Frederik.</p>

  <p class="calibre8">„Możesz nam powiedzieć, o&nbsp;jakie państwo chodzi?”, zapytał Bastian.</p>

  <p class="calibre8">„O&nbsp;Stany Zjednoczone”.</p>

  <p class="calibre8">Szabolcs chciał upewnić się co do wyników analizy przeprowadzonej przez Security Lab. Claudio powiedział mu, że ktokolwiek zainfekował jego iPhone’a, eksfiltrował z&nbsp;niego jedynie od 50 do 100 megabajtów danych. „Zakładam, że nie były to zdjęcia ani filmy, ale raczej sam tekst”, wyraził przypuszczenie Szabolcs, ale ani Frederik, ani Bastian nie mogli tego stwierdzić z&nbsp;całą pewnością.</p>

  <p class="calibre8">„Trzeba brać pod uwagę najgorszą ewentualność”, zastrzegł Frederik.</p>

  <p class="calibre8">„Obstawiam, że chodziło o&nbsp;logi z&nbsp;komunikatorów tekstowych”, upierał się Szabolcs niemal błagalnym tonem.</p>

  <p class="calibre8">„Powinniśmy zakładać, że mieli dostęp do wszystkiego, co oglądałeś, co mówiłeś i&nbsp;co pisałeś na swojej komórce”, stwierdził stanowczo Frederik. „Przy użyciu tej technologii można odczytywać nawet wiadomości na Signalu, który szyfruje wiadomości przed ich wysłaniem. Ta technologia pozwala je przechwycić, zanim zostaną zaszyfrowane, czyli w&nbsp;trakcie pisania”.</p>

  <p class="calibre8">„Ale nie daje dostępu do zaszyfrowanych wiadomości, które odbieram i&nbsp;odczytuję?”, dopytywał Szabolcs. „Tylko do tego, co wpisuję na klawiaturze telefonu?”</p>

  <p class="calibre8">„Zasadniczo mogą mieć dostęp do wszystkiego, co widzisz na swoim ekranie”, odparł Frederik. „Odbierasz zaszyfrowaną wiadomość, ale gdy tylko ją przeczytasz, gdy zobaczysz jej treść na ekranie telefonu, oni uzyskują do niej dostęp”.</p>

  <p class="calibre8">„Rozumiem”, bąknął Szabolcs ze zbolałym uśmiechem.</p>

  <p class="calibre8">„To bardzo niebezpieczne&nbsp;&ndash; kontynuował Frederik&nbsp;&ndash; ponieważ my, dziennikarze, czuliśmy się w&nbsp;pewnym sensie bezpiecznie, nawet po rewelacjach Snowdena na temat NSA. Wydawało nam się, że jeśli tylko używamy technologii takiej jak Signal, to możemy się bezpiecznie komunikować. To poważne zagrożenie dla nas i&nbsp;dla naszych źródeł”.</p>

  <p class="m0-2sp">Zanim Frederik i&nbsp;Bastian pojawili się następnego dnia w&nbsp;redakcji Direkt36, gdzie byli umówieni z&nbsp;Szabolcsem i&nbsp;Andrásem na kolejne spotkanie, Claudio i&nbsp;Donncha zdążyli dopasować kilkanaście numerów z&nbsp;listy kontaktów Szabolcsa do numerów na naszej liście. Szabolcs wstukał jeden z&nbsp;tych numerów na klawiaturze swojego telefonu. „No cóż&nbsp;&ndash; westchnął&nbsp;&ndash; wygląda na to, że to numer kolegi, który tu pracuje”.</p>

  <p class="calibre8">„Tutaj, w&nbsp;waszej redakcji?”, zapytał Bastian. „Nie udało nam się ustalić nazwiska użytkownika tego numeru”.</p>

  <p class="calibre8">Szabolcs odparł, że numer należy do Andrása Szabó, który przebywał akurat w&nbsp;sąsiednim pokoju.</p>

  <p class="calibre8">„A&nbsp;więc mamy na liście drugiego dziennikarza Direkt36”, powiedział Bastian. „To irytujące”.</p>

  <p class="calibre8">Szabolcs zawołał Andrása Szabó do sali konferencyjnej. Po uzyskaniu zgody Andrása na przeprowadzenie cyfrowej analizy jego telefonu kopia zapasowa jego iPhone’a została niezwłocznie przesłana do Security Lab. Po mniej więcej godzinie nadeszły wstępne wyniki. Frederik przedstawił je Szabolcsowi, Andrásowi Pethő i&nbsp;Andrásowi Szabó, czyli połowie zespołu redakcyjnego portalu Direkt36.</p>

  <p class="calibre8">„Wygląda na to, że telefon został zainfekowany 13 czerwca 2019 roku i&nbsp;ponownie 24 września tego samego roku”, oznajmił Frederik.</p>

  <p class="calibre8">„Mój telefon?”, zapytał András Szabó. Wyglądał na oszołomionego.</p>

  <p class="calibre8">„Tak”.</p>

  <p class="calibre8">„Wow”.</p>

  <p class="calibre8">„Myślę, że powinieneś przejrzeć swój kalendarz i&nbsp;poszperać w&nbsp;pamięci”, powiedział Frederik.</p>

  <p class="calibre8">„To nie będzie łatwe”, odparł András Szabó. „W&nbsp;zeszłym roku policja wezwała mnie na przesłuchanie w&nbsp;charakterze świadka w&nbsp;pewnej sprawie. Zanim pojechałem na posterunek, wykasowałem sporo rzeczy z&nbsp;mojego kalendarza”.</p>

  <p class="calibre8">Szabolcs zabrał się za szperanie w&nbsp;redakcyjnym archiwum Direkt36, aby ustalić, jakie dokładnie artykuły opublikował jego kolega we wspomnianych miesiącach 2019 roku. Okazało się, że tuż przed pierwszym cyberatakiem András opublikował wyniki swojego śledztwa w&nbsp;sprawie ministra komunikacji w&nbsp;rządzie Orbána. Należący do Fideszu minister oraz jego żona zostali obdarowani luksusowymi samochodami przez firmę mającą powiązania z&nbsp;Rosją. Następnie András opublikował artykuły o&nbsp;opozycyjnym polityku podejrzanym o&nbsp;oszustwa finansowe, a&nbsp;także o&nbsp;kulisach przyznania rosyjskiej korporacji Rosatom kontraktu na budowę węgierskiej elektrowni atomowej.</p>

  <p class="calibre8">András wyjaśnił, że w&nbsp;trakcie pracy nad tym ostatnim artykułem dotarł do ważnych źródeł w&nbsp;sprawie budowy elektrowni.</p>

  <p class="calibre8">„Zatem za atakiem może stać ktoś, kto próbował odkryć tożsamość twoich źródeł”, wyraził przypuszczenie Frederik. „A&nbsp;może to któryś z&nbsp;twoich informatorów dał cynk rządowi”.</p>

  <p class="calibre8">„Być może”, odparł András. Sam nie wiedział, co o&nbsp;tym myśleć. Ale jedno było jasne dla zespołu Direkt36. To duży temat i&nbsp;czekało ich wiele pracy.</p>

  <p class="calibre8">„Dobrze by było, gdybyście raz jeszcze przejrzeli swoje notatki i&nbsp;zastanowili się, które źródła mogą być zagrożone”, zasugerował Frederik.</p>

  <p class="calibre8">„Chodzi tylko o&nbsp;te dwa dni?”, zapytał András.</p>

  <p class="calibre8">„Na tyle, na ile rozumiemy ten system, możemy stwierdzić, że to właśnie w&nbsp;tych dniach doszło do infekcji”, powiedział Frederik. „Ale to nie znaczy, że chodzi tylko o&nbsp;te dni. Ktoś mógł cię podsłuchiwać i&nbsp;czytać twoje wiadomości także później”.</p>

  <p class="calibre8">Redaktor naczelny Direkt36 András Pethő przypomniał Szabolcsowi i&nbsp;Andrásowi Szabó, że o&nbsp;całej sprawie wiedzą w&nbsp;redakcji tylko oni trzej&nbsp;&ndash; i&nbsp;tak powinno pozostać. Na razie nie powinni wspominać żadnemu ze współpracowników o&nbsp;tym, czego się dowiedzieli.</p>

  <p class="calibre8">„Nie wpisujcie do komputera żadnych informacji dotyczących naszego spotkania”, przestrzegł Frederik. „I&nbsp;nie mówcie o&nbsp;nim nikomu”.</p>

  <p class="m0-2sp">Potwierdzenie infekcji w&nbsp;iPhonie Andrása Szabó stanowiło dla berlińskiej ekipy Security Lab ukoronowanie bardzo owocnego miesiąca. Przez ten czas Claudio i&nbsp;Donncha znaleźli ślady Pegasusa w&nbsp;dziesięciu różnych telefonach komórkowych należących do użytkowników z&nbsp;czterech różnych krajów, w&nbsp;tym do pewnego dziennikarza z&nbsp;Meksyku. Poziom skuteczności był, według Claudio, poza skalą. Nawet tych kilka iPhone’ów, które okazały się czyste, przydało im się do katalogowania milionów nazw legalnych procesów w&nbsp;systemie iOS i&nbsp;w&nbsp;aplikacjach ze sklepu Apple’a. „Nie ma żadnej dokumentacji dotyczącej takich szczegółów”, wyjaśnił nam Claudio. „Apple nie udostępnia nikomu takich informacji. Dlatego musieliśmy na własną rękę zapoznać się z&nbsp;tajnikami systemu operacyjnego [iPhone’a]”.</p>

  <p class="calibre8">Napływ telefonów i&nbsp;kopii zapasowych do analizy przyczynił się do powiększenia tworzonej przez Security Lab listy nazw legalnych procesów iOS, jak i&nbsp;listy nazw nielegalnych procesów generowanych przez system Pegasus. Claudio i&nbsp;Donncha szybko zwrócili uwagę na fakt, że ktoś w&nbsp;NSO próbował sprytnie zakamuflować ataki Pegasusem, nadając złośliwym procesom nazwy przypominające do złudzenia nazwy procesów legalnych. Polegało to najczęściej na dodaniu, usunięciu lub przesunięciu jakiejś litery albo zmianie pojedynczej cyfry. Przykładowo, pod legalny proces ckkeyrolld podszywał się złośliwy proces ckkeyrollfd; złośliwym odpowiednikiem procesu fseventsd był eventsfssd; CommCenterRootHelper miał swój złośliwy odpowiednik w&nbsp;postaci procesu CommsCenterRootHelper; nazwa złośliwego procesu nehelprd naśladowała nazwę legalnego nehelper, a&nbsp;odpowiednikiem legalnego procesu xpcroleaccountd był złośliwy roleaccountd. „Im dłużej przyglądamy się telefonom&nbsp;&ndash; relacjonował Donncha&nbsp;&ndash; tym więcej zbieramy wskaźników infekcji. Chodzi o&nbsp;to, żeby stworzyć jak najobszerniejszą bazę takich wskaźników”.</p>

  <p class="calibre8">Rozwój tej bazy danych był kluczowy dla powodzenia całego przedsięwzięcia. Korzystając z&nbsp;rosnącej listy nazw złośliwych procesów, narzędzie kryminalistyczne Security Lab uczyło się wygrywać w&nbsp;&ndash; jak określił to później jeden z&nbsp;naszych partnerów&nbsp;&ndash; „najbardziej skomplikowaną na świecie wersję gry «Znajdź różnicę»”.</p>

  <p class="calibre8">Claudio i&nbsp;Donncha wyraźnie nabrali wiary w&nbsp;możliwości swojego narzędzia analitycznego pod koniec kwietnia. To wtedy znaleźli ślady ataku Pegasusem w&nbsp;telefonie indyjskiego dziennikarza M.K. Venu, który wydawał się czysty, gdy analizowali go po raz pierwszy w&nbsp;marcu. Okazało się jednak, że przynajmniej jedna z&nbsp;nazw procesów wygenerowanych przez Pegasusa, które Claudio i&nbsp;Donncha odkryli w&nbsp;iPhonie Lénaïg Bredoux&nbsp;&ndash; otpgrefd&nbsp;&ndash; znajdowała się również w&nbsp;kopii zapasowej telefonu M.K., przechowywanej na dysku w&nbsp;biurze Security Lab. „Kiedy dowiadujesz się czegoś nowego, odkrywasz coś, z&nbsp;czego dotąd nie zdawałeś sobie sprawy, warto ponownie przeanalizować sprawdzone już wcześniej dowody”, powiedział nam Claudio. „Masz wtedy szansę znaleźć to, co poprzednim razem przeoczyłeś lub mylnie zinterpretowałeś”.</p>

  <p class="calibre8">Udało im się odkryć schematy i&nbsp;wzorce wspólne dla różnych użytkowników końcowych Pegasusa. Wiele złośliwych procesów stworzonych przez NSO działało na wielu różnych zainfekowanych iPhone’ach, niezależnie od tego, czy telefony te zostały wskazane jako cel ataku przez klienta NSO z&nbsp;Indii, czy też z&nbsp;Maroka, Meksyku, Węgier lub jakiegoś innego kraju z&nbsp;naszej listy.</p>

  <p class="calibre8">Najnowsze analizy ujawniły zarazem pewne charakterystyczne różnice wśród klientów NSO, co ułatwiło specjalistom z&nbsp;Security Lab ustalanie kraju pochodzenia sprawcy danego ataku. Jak wynikało z&nbsp;materiału dowodowego znalezionego w&nbsp;przebadanych telefonach, każdy z&nbsp;licencjobiorców NSO korzystał z&nbsp;odrębnego zestawu fałszywych kont iCloud. Claudio i&nbsp;Donncha odkryli szereg przypadków, w&nbsp;których w&nbsp;kluczowej, wczesnej fazie działania Pegasusa z&nbsp;atakowanymi iPhone’ami ukradkiem kontaktowały się stworzone przez NSO sfabrykowane konta iCloud przypisane do powtarzających się e-maili. Wykaz tych kontaktów inicjowanych przez konta iCloud lub iMessage trafiał do pliku zakopanego głęboko w&nbsp;pamięci telefonu. Z&nbsp;telefonami ofiar marokańskich klientów NSO kontaktowały się takie fałszywe konta, jak bergers.o79@gmail.com, naomiwerff772@gmail.com, bogaardlisa803@gmail.com czy linakeller@gmail.com. W&nbsp;przypadku ofiar indyjskich klientów NSO używano kont lee.85.holland@gmail.com, bekkerfred@gmail.com lub taylorjade0303@gmail.com. Z&nbsp;telefonami M.K. Venu i&nbsp;dwóch innych ofiar z&nbsp;Indii kontaktowało się konto herbruud2@gmail.com. Z&nbsp;telefonami węgierskich dziennikarzy Szabolcsa Panyia i&nbsp;Andrása Szabó kontaktowała się z&nbsp;kolei nieistniejąca jessicadavies1345@outlook.com i&nbsp;jej „siostra” emmadavies8266@gmail.com.</p>

  <p class="calibre8">Pogłębione analizy kryminalistyczne dały również naszym partnerom z&nbsp;Security Lab pewien wgląd w&nbsp;możliwości inżynierów i&nbsp;programistów, którzy projektowali i&nbsp;budowali system Pegasus. Oprogramowanie szpiegujące, którego licencjobiorcy Pegasusa używali do inwigilowania wybranych telefonów oraz ich użytkowników, nie wystawiało najlepszego świadectwa umiejętnościom tych, którzy stworzyli je w&nbsp;siedzibie NSO na północ od Tel Awiwu. Kiedy nalegaliśmy, by Claudio powiedział nam, co sądzi o&nbsp;oprogramowaniu szpiegującym Pegasus, określił je jako „gówniane”. „Naprawdę wyrafinowaną częścią systemu Pegasus nie jest wcale samo oprogramowanie szpiegujące Pegasus, tylko exploit wykorzystywany do wprowadzenia tego oprogramowania do telefonu”, twierdzi Donncha. „Ten element systemu jest w&nbsp;rzeczywistości dość skomplikowany i&nbsp;podlega ciągłym modyfikacjom”.</p>

  <p class="calibre8">Wyrafinowana cyfrowa broń, którą system Pegasus wykorzystywał do wstrzykiwania całkiem zwyczajnego oprogramowania szpiegującego do docelowych urządzeń, została zaprojektowana tak, aby wykorzystywać luki w&nbsp;oprogramowaniu Apple’a i&nbsp;w&nbsp;aplikacjach działających na iPhonie. Security Lab wykryło już wcześniej exploity zaprojektowane do przeprowadzania ataków poprzez luki w&nbsp;aplikacjach iMessage i&nbsp;Apple Photos. W&nbsp;żargonie specjalistów od cyberbezpieczeństwa broń ta określana jest mianem exploitów typu zero-day, ponieważ właśnie tyle czasu mają firmy takie jak Apple, Google czy Microsoft na znalezienie i&nbsp;załatanie luki, zanim nastąpi atak. Ani jednego dnia! Zero. Już jest za późno.</p>

  <p class="calibre8">Jeśli exploit zdoła ominąć zabezpieczenia i&nbsp;zapory, może przeprowadzić jailbreak urządzenia i&nbsp;wprowadzić do systemu dowolny złośliwy kod. Ale jak wyjaśnili nam Claudio i&nbsp;Donncha, pojedynczy exploit rzadko wystarczy do przedarcia się przez cyfrowe zasieki i&nbsp;uzyskania nieograniczonej kontroli nad nowoczesnym urządzeniem elektronicznym. Do tego często niezbędny jest łańcuch trzech lub więcej exploitów. Co oznacza, że opracowanie takiej broni wymaga mnóstwa roboczogodzin i&nbsp;pieniędzy. Cały proces zaczyna się zwykle od naprawdę uzdolnionego hakera lub specjalisty w&nbsp;dziedzinie bezpieczeństwa cyfrowego, który znajduje lukę w&nbsp;oprogramowaniu Apple’a i&nbsp;sprzedaje swoje odkrycie temu, kto zaoferuje najwyższą cenę.</p>

  <p class="calibre8">Claudio i&nbsp;Donncha znali rynek exploitów zero-day na tyle, żeby wiedzieć, że jeden niezawodny łańcuch exploitów może kosztować powyżej miliona dolarów. Mieli również wszelkie podstawy sądzić, że NSO zainwestowało sporo pieniędzy w&nbsp;opracowanie własnej broni typu zero-day. Skala operacji biznesowych NSO&nbsp;&ndash; firma miała zamożnych klientów w&nbsp;dziesiątkach krajów&nbsp;&ndash; niemal wymagała takich inwestycji. „Dla NSO wydanie pięciu milionów dolarów rocznie na opracowywanie exploitów do iPhone’a jest całkowicie opłacalne&nbsp;&ndash; powiedział nam Claudio&nbsp;&ndash; skoro mogą potem sprzedać licencje [na używanie Pegasusa] pięćdziesięciu różnym klientom, z&nbsp;których każdy zapłaci im za to wiele milionów”.</p>

  <p class="calibre8">Claudio był przekonany, że badacze, programiści i&nbsp;informatycy z&nbsp;NSO prowadzili nieustającą grę w&nbsp;chowanego z&nbsp;(podobno) jedną z&nbsp;najbardziej dbających o&nbsp;bezpieczeństwo firm technologicznych na świecie, czyli Apple.</p>

  <p class="calibre8">„Apple naprawia słabe punkty swojego oprogramowania, gdy tylko je znajdzie”, mówi Claudio. „Ale mogą łatać tylko te luki, z&nbsp;których istnienia zdają sobie sprawę. Dopóki o&nbsp;czymś nie wiedzą, nie mogą nic na to poradzić. Model działania Apple’a polega na tym, by naprawić wszystko, co są w&nbsp;stanie naprawić, a&nbsp;potem możliwie utrudnić zadanie tym, którzy będą chcieli wykorzystać coś, czego Apple nie zauważył”.</p>

  <p class="calibre8">„Pamiętaj, że kiedy mówimy o&nbsp;«exploicie wykorzystującym lukę w&nbsp;iMessage», nigdy nie chodzi o&nbsp;pojedynczego exploita”, wyjaśnia Claudio. „Kiedy iPhone zostaje zainfekowany oprogramowaniem szpiegującym przez lukę w&nbsp;zabezpieczeniach iMessage, trzeba było użyć do tego zestawu trzech, czterech, a&nbsp;może i&nbsp;pięciu różnych exploitów”.</p>

  <p class="calibre8">„Jest mnóstwo rzeczy, z&nbsp;którymi [inżynierowie NSO] muszą się uporać, żeby skutecznie zainfekować iPhone’a. Muszą przedrzeć się przez wiele warstw zabezpieczeń, zanim będą mogli uzyskać pełną kontrolę nad urządzeniem”.</p>

  <p class="calibre8">„Trudność z&nbsp;zainfekowaniem iPhone’a polega na tym, że trzeba mieć skuteczne exploity na każdą z&nbsp;warstw zabezpieczeń; wszystkie te exploity muszą być niezawodne i&nbsp;muszą działać jednocześnie. Muszą uderzyć skutecznie w&nbsp;różne części systemu operacyjnego. Apple mógł zeszłej nocy wypuścić nową łatkę dla jednej z&nbsp;nich, a&nbsp;to oznacza, że trzeba szybko znaleźć nowego exploita, żeby zastąpić ten, który właśnie się zdezaktualizował. Więc to nie jest takie proste. To dość skomplikowana operacja”.</p>

  <p class="m0-2sp">Laurent i&nbsp;ja wciąż mieliśmy pewne poważne obawy&nbsp;&ndash; związane przede wszystkim z&nbsp;sytuacją Omara Radiego i&nbsp;Chadidży Ismaiłowej&nbsp;&ndash; ale w&nbsp;kwietniu uczestnikom Projektu Pegasus udało się poczynić znaczne postępy, zarówno w&nbsp;cyfrowej analizie kryminalistycznej, jak i&nbsp;w&nbsp;dziennikarskim śledztwie. Znaleźliśmy nowych ważnych partnerów, potwierdziliśmy szereg przypadków infekcji Pegasusem, uzgodniliśmy kluczowe wątki dochodzenia. Zaczęliśmy też planować spotkanie z&nbsp;udziałem znacznie szerszego grona partnerów, którzy mieli nam pomóc w&nbsp;doprowadzeniu projektu do pomyślnego finału. Ponadto miałam wrażenie, że zaczynamy rozumieć, co w&nbsp;największym stopniu przyczyniło się do powstania i&nbsp;rozwoju NSO. A&nbsp;także do późniejszego spektakularnego przeliczenia się z&nbsp;własnymi możliwościami. Najsłynniejsza (i&nbsp;owiana największą niesławą) firma z&nbsp;branży cyfrowej inwigilacji najwyraźniej zrozumiała, jaką siłę i&nbsp;możliwości daje podatność na atak. Można powiedzieć, że zbudowała na tym cały swój model biznesowy. Zrobiła to w&nbsp;kraju, który nauczył się, jak żyć ze strachem i&nbsp;jak go pokonać.</p>
</div>


<div class="calibre3" id="calibre_link-22">
  <h1 class="chapnum" title="Rozdział 14. Po pierwsze, nie przeregulować">Rozdział 14</h1>

  <p class="chaptit">Po pierwsze, nie przeregulować</p>

  <p class="chapwho">&nbsp;</p>

  <p class="m">Kiedy prezes Tim Cook i&nbsp;jego doradcy podejmowali decyzję o&nbsp;tym, gdzie powstanie największa placówka badawczo-rozwojowa Apple Inc. poza Stanami Zjednoczonymi, mieli nieograniczone możliwości wyboru. Roczne zyski netto firmy wynosiły około 40 miliardów dolarów i&nbsp;stale rosły, podobnie jak jej udział w&nbsp;światowym rynku telefonów komórkowych. Cook i&nbsp;spółka mogli wybrać dowolne miejsce na świecie, ale zdecydowali się na średniej wielkości miasto wciśnięte między morze i&nbsp;pustynię, oddalone o&nbsp;12 tysięcy kilometrów od głównej siedziby firmy w&nbsp;kalifornijskim Cupertino, w&nbsp;kraju z&nbsp;niespełna dziewięcioma milionami mieszkańców i&nbsp;produktem krajowym brutto na poziomie Norwegii czy Nigerii. W&nbsp;tym peryferyjnym zakątku świata firma Apple wzniosła lśniący, przeszklony budynek o&nbsp;pudełkowatym kształcie, nowoczesny i&nbsp;przyjazny środowisku, mogący pomieścić siedmiuset pracowników, którzy mieli do dyspozycji prawie 17 tysięcy metrów kwadratowych powierzchni biurowej&nbsp;&ndash; z&nbsp;możliwością dalszej rozbudowy. Mówiło się, że w&nbsp;tym nowym obiekcie opracowywane będą przyszłe wersje sztandarowego produktu Apple’a, czyli iPhone’a.</p>

  <p class="calibre8">Nie wiadomo, czy ktokolwiek w&nbsp;Apple’u zdawał sobie wówczas sprawę, że niemal tuż za rogiem mieściła się siedziba NSO, w&nbsp;której kilkudziesięciu cyberbadaczy spędzało dnie i&nbsp;noce na poszukiwaniu słabych punktów systemu operacyjnego iPhone’a. NSO było wtedy mało znaną firmą i&nbsp;nie znajdowało się w&nbsp;obszarze zainteresowania specjalistów Apple’a do spraw bezpieczeństwa. Tak więc sąsiedztwo niewielkiej firmy zajmującej się tworzeniem oprogramowania szpiegującego z&nbsp;pewnością nie zachwiało przekonaniem decydentów Apple’a, że biznesowa dzielnica położonego na północ od Tel Awiwu miasta Herclijja to właściwe miejsce dla ich inwestycji. „Apple zdecydował się na Izrael&nbsp;&ndash; oświadczył Tim Cook, który odwiedził ten kraj w&nbsp;lutym 2015 z&nbsp;okazji otwarcia nowego centrum badawczo-rozwojowego w&nbsp;Herclijji&nbsp;&ndash; ponieważ jest tu mnóstwo utalentowanych inżynierów”.</p>

  <p class="calibre8">W&nbsp;Herclijji nietrudno się na nich natknąć; wystarczy zajrzeć do lokalnych restauracji i&nbsp;barów, gdzie spędzają wolny czas tysiące ambitnych i&nbsp;pewnych siebie specjalistów w&nbsp;zakresie cyberbezpieczeństwa, programistów i&nbsp;informatyków, zatrudnionych w&nbsp;dziesiątkach firm z&nbsp;branży nowoczesnych technologii, które wybrały to miasto na swoją siedzibę. Dyskusje przy stole często bywają głośne, pełne pasji, i&nbsp;obfitują w&nbsp;merytoryczne argumenty, niezależnie od tego, czy dotyczą zalet najnowszej aplikacji randkowej, najnowszych ofert pracy&nbsp;&ndash; „wymagana gruntowna wiedza na temat radykalnego islamu”&nbsp;&ndash; czy też wyniku ostatnich powszechnych wyborów. Uczestnicy dyskusji zaliczają się do najzdolniejszego 1 procenta Izraelczyków (co potwierdzają wyniki testów i&nbsp;egzaminów) i&nbsp;pracują w&nbsp;najbardziej lukratywnej i&nbsp;prestiżowej branży izraelskiej gospodarki. Wszyscy ci młodzi mężczyźni i&nbsp;kobiety są swego rodzaju wybrańcami spośród narodu wybranego&nbsp;&ndash; już w&nbsp;szkole wyłowiono ich z&nbsp;tłumu rówieśników jako odznaczających się ponadprzeciętną inteligencją, a&nbsp;następnie zachęcano do pilnego studiowania matematyki, fizyki i&nbsp;informatyki, przygotowując ich w&nbsp;ten sposób do przeznaczonej im wspaniałej kariery. Tak jak w&nbsp;Europie wyszukuje się i&nbsp;szlifuje młode talenty piłkarskie, a&nbsp;w&nbsp;Ameryce młodych ludzi mających zadatki na przyszłe gwiazdy koszykówki, tak w&nbsp;Izraelu nie szczędzi się wysiłków w&nbsp;celu znalezienia odpowiednich kandydatów i&nbsp;zrobienia z&nbsp;nich prawdziwych wirtuozów technologii komputerowych.</p>

  <p class="calibre8">Najlepsi z&nbsp;najlepszych, nazywani potocznie „rosh gadol” czyli „duże mózgi”, w&nbsp;wieku siedemnastu lub osiemnastu lat są rekrutowani do jednostek wywiadu cybernetycznego armii izraelskiej, gdzie mogą odbyć obowiązkową zasadniczą służbę wojskową z&nbsp;dala od niebezpieczeństw, z&nbsp;jakimi wiąże się służba w&nbsp;jednostkach bojowych. „Kiedy IDF [Siły Obronne Izraela, oficjalna nazwa izraelskich sił zbrojnych] naprawdę chce kogoś pozyskać do takiej jednostki, może wysłać oficerów, aby porozmawiali z&nbsp;rodzicami młodego człowieka i&nbsp;przekonali ich, że córka lub syn powinni skorzystać z&nbsp;możliwości połączenia zasadniczej służby wojskowej z&nbsp;nauką, bo to zapewni najlepszy start w&nbsp;życiu”, tłumaczy jeden z&nbsp;rosh gadol. „To tutaj dość powszechna rzecz. Kiedyś każda żydowska matka pragnęła, by jej syn został lekarzem. Dziś woli, by został inżynierem informatykiem. Lekarz jest obecnie na drugim miejscu, jeśli chodzi o&nbsp;wymarzoną ścieżkę kariery”.</p>

  <p class="calibre8">IDF wymaga od młodych cyberwojowników dłuższego okresu służby niż od zwyczajnych poborowych, ale w&nbsp;zamian oferuje możliwość studiowania, liczne szkolenia i&nbsp;kursy, daje szansę zdobycia cennego doświadczenia, a&nbsp;także nabrania wiary we własne możliwości. „Wszystko jest możliwe”&nbsp;&ndash; wpajali dowódcy jednej z&nbsp;takich elitarnych jednostek swoim młodym podkomendnym. „Możesz otworzyć każde drzwi, jeśli tylko odpowiednio się do tego przyłożysz”.</p>

  <p class="calibre8">Tysiąc lub więcej takich rosh gadol każdego roku kończy służbę wojskową i&nbsp;przechodzi do sektora prywatnego, gdzie mogą przebierać w&nbsp;ofertach wysokopłatnej pracy na stanowiskach wymagających praktycznej znajomości zaawansowanych technologii cyfrowych. Wielu decyduje się na podjęcie pracy w&nbsp;technologicznych start-upach zakładanych przez byłych dowódców z&nbsp;wojska; przyciąga ich tam między innymi bardzo realna szansa, że będą mieli udział w&nbsp;kolejnym gigantycznym rynkowym sukcesie. W&nbsp;2015 roku przykładów na to było naprawdę sporo. W&nbsp;Herclijji i&nbsp;innych zagłębiach zaawansowanych technologii w&nbsp;Izraelu mówiło się o&nbsp;oszałamiających kwotach, jakie zarabiali byli cyberspecjaliści z&nbsp;IDF na założonych przez siebie innowacyjnych firmach: pewien izraelski start-up technologiczny został podobno wykupiony przez Oracle za 50 milionów dolarów; inny za 300 milionów dolarów kupił Apple; jeszcze inny Cisco&nbsp;&ndash; za 500 milionów dolarów. Microsoft przejął firmę zajmującą się ochroną prywatności danych; cena wyniosła rzekomo 320 milionów dolarów. Facebook zapłacił 150 milionów dolarów za firmę specjalizującą się w&nbsp;analizowaniu danych mobilnych. PayPal wyłożył 60 milionów dolarów, żeby kupić firmę, która opracowała technologię przewidywania hakerskich ataków, zanim jeszcze do nich dojdzie. Nawet gdyby rzeczywista wartość tych wszystkich transakcji była o&nbsp;połowę niższa, niż głosiły plotki, to i&nbsp;tak były to całkiem niezłe pieniądze. „Wszystko jest możliwe. Możesz otworzyć każde drzwi, jeśli tylko odpowiednio się do tego przyłożysz”.</p>

  <p class="calibre8">Izraelscy cyberspecjaliści są obiektem narodowej dumy; premier Binjamin Netanjahu często powtarzał z&nbsp;satysfakcją, że małe bliskowschodnie państwo dorównało w&nbsp;dziedzinie zaawansowanych technologii Rosji, Chinom, Wielkiej Brytanii i&nbsp;Stanom Zjednoczonym. „Izrael przyciąga około jednej piątej światowych inwestycji sektora prywatnego w&nbsp;cyberbezpieczeństwo”, powiedział Netanjahu w&nbsp;2017 roku. „Biorąc pod uwagę, że ludność Izraela stanowi zaledwie dziesiątą część procenta światowej populacji, osiągamy wyniki dwieście razy lepsze, niż można by się tego spodziewać po kraju o&nbsp;takiej liczbie mieszkańców. Nie dwa razy, nie dziesięć razy ani nawet nie sto. Dwieście razy lepsze. Co oznacza, że mamy potencjał niewspółmiernie większy od naszego potencjału ludnościowego”.</p>

  <p class="m0-2sp">W&nbsp;jaki sposób maleńki kraj na pustyni w&nbsp;ciągu siedemdziesięciu lat od swojego powstania stał się jedną z&nbsp;pięciu największych światowych potęg w&nbsp;dziedzinie technologii cyfrowych? Gdybyśmy zadali to pytanie dowolnej osobie, która przeszła cyberszkolenie w&nbsp;izraelskiej armii, od szeregowego żołnierza po najwyższego stopniem dowódcę, każda z&nbsp;nich odpowiedziałaby, że wszystko sprowadza się do oceny podatności na ataki i&nbsp;do konieczności. Państwo Izrael zostało założone po to, by zapewnić narodowi żydowskiemu coś, czego był pozbawiony od czasów starożytnych: własne miejsce na świecie, w&nbsp;którym Żydzi mogliby żyć według własnych zasad i&nbsp;rozwijać się, bez wiszącej nieustannie nad ich głowami groźby pogromu czy Holokaustu. Walka o&nbsp;przetrwanie młodego państwa była piekielnie trudna, długotrwała i&nbsp;często krwawa, ponieważ Izrael jest wyspą otoczoną przez tych, którzy wcale go tam nie chcą. Zdecydowana większość państw Bliskiego Wschodu jest albo nastawiona niechętnie, albo otwarcie wroga, albo wręcz dyszy irracjonalną nienawiścią do żydowskiego państwa. Kilka z&nbsp;nich próbowało siłą zniszczyć bezpieczną przystań, jaką stanowi dla Żydów Izrael.</p>

  <p class="calibre8">Istnienie Izraela od samego początku zależało od ciągłej czujności, od rozpoznania i&nbsp;wzmocnienia własnych słabych punktów, od umiejętności przewidywania, z&nbsp;której strony może nadejść kolejny cios. Ciosem tym może być zarówno wtargnięcie na terytorium Izraela nieprzyjacielskich zagonów pancernych, jak i&nbsp;atak samotnego zamachowca-samobójcy, którego celem będzie zamordowanie kilkudziesięciu cywilów w&nbsp;barze, restauracji czy na przystanku autobusowym. Jak ujął to były dyrektor techniczny francuskich służb wywiadowczych, „brak dobrego wywiadu oznacza [dla Izraelczyków] cierpienie”.</p>

  <p class="calibre8">Izraelczycy zrozumieli to już pod koniec lat czterdziestych, gdy premier Dawid Ben-Gurion sformułował doktrynę obronną nowego państwa. Wywiad wojskowy&nbsp;&ndash; zdolność do „przewidywania nowych zagrożeń i&nbsp;wczesnego ostrzegania”&nbsp;&ndash; był kluczowym elementem w&nbsp;doktrynie Ben-Guriona. „Istnieje ważny powód, z&nbsp;którego potrzebujemy skutecznego wczesnego ostrzegania”, mówi Ehud Schneorson, były dowódca elitarnej jednostki wywiadowczej IDF. „Gdybyśmy próbowali sfinansować budowę i&nbsp;utrzymanie armii tak dużej, jak armie naszych sąsiadów, nasza gospodarka załamałaby się w&nbsp;ciągu pierwszych dwóch, trzech lat i&nbsp;nie wiem, czy w&nbsp;ogóle zdołalibyśmy przetrwać”.</p>

  <p class="calibre8">„W&nbsp;przypadku Amerykanów wywiad nie odgrywa aż tak istotnej roli&nbsp;&ndash; co widać po okresie od Pearl Harbor do Hiroszimy. Amerykanie są na tyle dużym państwem, że mogą przyjąć potężny cios [jak na początku II wojny światowej], a&nbsp;i&nbsp;tak skopią ci tyłek po trzech lub czterech latach. My nie mamy trzech czy czterech lat. Mamy czterdzieści osiem godzin. Takie są realia, w&nbsp;jakich żyjemy. Wywiad jest bardzo ważny”.</p>

  <p class="calibre8">Ten imperatyw został zaharowany niczym stal po wojnie Jom Kipur w&nbsp;1973 roku. Egipt i&nbsp;Syria przypuściły wtedy na Izrael skoordynowany, błyskawiczny atak na dwóch frontach, który całkowicie zaskoczył IDF. Po tym, jak izraelska 7. Brygada Pancerna pomimo ciężkich strat zdołała zatrzymać natarcie syryjskich czołgów na Wzgórzach Golan, a&nbsp;ściągnięte wkrótce potem posiłki odepchnęły siły syryjskie aż na obrzeża Damaszku (i&nbsp;tym samym „uratowały państwo Izrael”, jak powiedział minister obrony Mosze Dajan), IDF postanowiło, że nigdy więcej nie dopuści do takiej porażki wywiadowczej.</p>

  <p class="calibre8">Przez następne pięć dekad izraelski wywiad wojskowy dbał, by jego najlepsi i&nbsp;najzdolniejsi ludzie zasilali szeregi elitarnej Jednostki 8200. Ta ściśle tajna komórka wywiadu&nbsp;&ndash; służącym w&nbsp;niej żołnierzom nie wolno było ujawniać nikomu jej nazwy ani informować członków najbliższej rodziny o&nbsp;tym, gdzie dokładnie służą&nbsp;&ndash; rozwijała się wraz z&nbsp;postępem technologicznym, od technologii analogowej do cyfrowej, od telefonii stacjonarnej do komórkowej, tak aby zawsze być o&nbsp;krok przed potencjalnymi przeciwnikami.</p>

  <p class="calibre8">W&nbsp;Jednostce 8200 ceniono przede wszystkim innowacyjne podejście do rozwiązywania problemów, a&nbsp;innowacyjne pomysły mogły pochodzić od każdego członka jednostki, niezależnie od jego rangi. Żaden rosh gadol, którego przyjęto do służby w&nbsp;8200, nie został wybrany tylko ze względu na fenomenalne wyniki egzaminów z&nbsp;matematyki i&nbsp;fizyki. Egzaminy były zaledwie pierwszym etapem procesu selekcji. Od kandydatów do służby w&nbsp;8200 oczekiwano również ogólnej giętkości umysłu, sceptycznego podejścia do obiegowych sądów i&nbsp;gotowości do kwestionowania opinii przełożonych. W&nbsp;8200 wręcz zachęcano do dyskusji. Pomysły były ważniejsze od wojskowej hierarchii. „Przydzielają cię do małego zespołu, w&nbsp;którym wspólnie studiujecie, urządzacie burze mózgów, trenujecie, analizujecie i&nbsp;rozwiązujecie problemy od wczesnego ranka do późnej nocy”, opowiadał weteran Jednostki 8200 dziennikarzowi „Forbesa” w&nbsp;2016 roku. „To nie jest bierne podejście do informacji”.</p>

  <p class="calibre8">Specjaliści od cyberwywiadu w&nbsp;8200 pracują długo i&nbsp;ciężko, w&nbsp;czasie trwania operacji specjalnych zdarza im się pełnić dwudziestocztero- a&nbsp;nawet czterdziestoośmiogodzinne dyżury. Całymi dniami i&nbsp;nocami podsłuchują telefoniczne rozmowy prowadzone przez podejrzanych o&nbsp;terroryzm; wyłączają nieprzyjacielskie systemy wczesnego ostrzegania przed izraelskim atakiem powietrznym; pomagają w&nbsp;tworzeniu złośliwego oprogramowania Stuxnet, które sparaliżowało irański program nuklearny, a&nbsp;także zapewniają (zdalnie) dodatkowe oczy i&nbsp;uszy uczestnikom tajnych misji bojowych. Młodym cyberżołnierzom i&nbsp;cyberżołnierkom może się zdarzyć, że w&nbsp;trakcie służby odbiorą telefon od ciekawskiego ministra izraelskiego rządu, od generała albo od dowódcy oddziału bojowego, którego podwładni biorą właśnie udział w&nbsp;zaciętym starciu z&nbsp;wrogiem.</p>

  <p class="calibre8">„To wysoce techniczne środowisko, w&nbsp;którym trzeba być przygotowanym na bardzo wysoki poziom stresu i&nbsp;ogromne obciążenie pracą, a&nbsp;także na konieczność podejmowania decyzji, których skutki mają realne znaczenie”, wspominał pewien weteran Jednostki 8200. „Stale działasz pod presją czasu. Nikt nie powie ci, co dokładnie masz zrobić, dostajesz tylko polecenie w&nbsp;rodzaju: «Jest taki a&nbsp;taki problem, rozwiąż go». I&nbsp;masz na to absurdalnie mało czasu. Więc starasz się coś wymyślić, być aktywny i&nbsp;dopiero po fakcie zaczynasz w&nbsp;pełni rozumieć, co właściwie zrobiłeś. Ale musisz wykonać zadanie, nie masz innego wyjścia, bo otrzymałeś taki rozkaz”.</p>

  <p class="calibre8">„Miałem dziewiętnaście lat”, powiedział dziennikarzowi „Forbesa” inny były żołnierz 8200. „Moi przyjaciele w&nbsp;Stanach pisali w&nbsp;tym wieku swoje prace licencjackie, a&nbsp;ja zajmowałem się czymś takim. Nie ulega wątpliwości, że to w&nbsp;tamtym okresie mojego życia ciążyła na mnie największa odpowiedzialność, a&nbsp;to, co robiłem, miało największy wpływ na innych”.</p>

  <p class="calibre8">„Poza tym jesteś członkiem tajnej grupy”, dodaje kolejny weteran Jednostki 8200. „Masz wiedzę o&nbsp;specjalnych operacjach, o&nbsp;szczególnych możliwościach, o&nbsp;których nie ma pojęcia nikt z&nbsp;zewnątrz. To daje ci poczucie wyjątkowości, przynależności do kręgu wtajemniczonych… Poza nami o&nbsp;pewnych sprawach wiedział premier Izraela, minister obrony i&nbsp;może jeszcze parę innych osób, ale w&nbsp;zasadzie nikt więcej. To coś wyjątkowego”.</p>

  <p class="m0-2sp">Kilka lat po tym, jak Apple założył swój nowy ośrodek badawczo-rozwojowy w&nbsp;Ziemi Obiecanej i&nbsp;zatrudnił w&nbsp;nim wysoko wykwalifikowanych rosh gadoli, z&nbsp;których wielu miało za sobą służbę w&nbsp;Jednostce 8200, izraelska branża usług związanych z&nbsp;cyberbezpieczeństwem przeżyła rozkwit. Świadczyły o&nbsp;tym dane na wykresach, które premier Binjamin Netanjahu lubił pokazywać na dużym ekranie podczas swoich corocznych wystąpień na konferencjach Cybertech i&nbsp;Cyber Week w&nbsp;Tel Awiwie. Liczba firm zajmujących się cyberbezpieczeństwem w&nbsp;Izraelu wzrosła ze 171 w&nbsp;roku 2013 do 420 w&nbsp;roku 2017; prywatne inwestycje w&nbsp;sektor cyberbezpieczeństwa wzrosły w&nbsp;ciągu tych czterech lat sześciokrotnie, do ponad 800 milionów dolarów. Kapitał funduszu zalążkowego Team8, założonego przez byłego dowódcę Jednostki 8200, zbliżył się do kwoty 100 milionów dolarów po tym, jak w&nbsp;2017 roku zainwestował w&nbsp;niego Microsoft, a&nbsp;także Qualcomm i&nbsp;Citi. Jednym z&nbsp;pierwszych podmiotów, które ulokowały pieniądze w&nbsp;Team8, był fundusz inwestycyjny należący do prezesa Google’a, Erica Schmidta.</p>

  <p class="calibre8">Apple nie był jedynym gigantem z&nbsp;sektora nowoczesnych technologii inwestującym w&nbsp;Izraelu. Swoje biura oraz ośrodki badań i&nbsp;rozwoju otworzył tam między innymi Amazon, Google i&nbsp;Microsoft, a&nbsp;także NEC, IBM i&nbsp;Cisco. „Mamy specjalne programy zachęt inwestycyjnych dla firm, które zdecydują się prowadzić u&nbsp;nas działalność”, tłumaczył Netanjahu.</p>

  <p class="calibre8">Netanjahu stał się jednym z&nbsp;najgorętszych orędowników młodej branży technologii cyberbezpieczeństwa, a&nbsp;przy okazji chętnie stroił się w&nbsp;piórka jej czołowego wizjonera. Premier Izraela rzeczywiście dostrzegł narastające zagrożenie, które zresztą znajdowało potwierdzenie w&nbsp;statystykach: w&nbsp;ciągu zaledwie trzech lat liczba cyberataków wzrosła z&nbsp;dwudziestu tysięcy tygodniowo do prawie siedmiuset tysięcy. Jak zauważył Netanjahu, „nieustające dążenie do uzyskania bezpieczeństwa stwarza ogromne możliwości biznesowe”.</p>

  <p class="calibre8">Podczas wystąpień przed międzynarodową publicznością, złożoną z&nbsp;rządowych ekspertów do spraw obronności, specjalistów od cyberbezpieczeństwa oraz śliniących się na myśl o&nbsp;potencjalnych zyskach inwestorów z&nbsp;sektora prywatnego, Netanjahu często pozował na głównego architekta najszybciej rozwijającego się sektora izraelskiej gospodarki. Podczas konferencji w&nbsp;Tel Awiwie poświęconej tematyce cyberbezpieczeństwa pochwalił się, że jego rząd zainwestował „ogromne sumy w&nbsp;wywiad; pieniądze te zasilają budżety wojskowych służb wywiadowczych, Mosadu, Szin Betu i&nbsp;innych agencji”. I&nbsp;dodał: „W&nbsp;ten sposób tworzymy ogromną rzeszę wykwalifikowanych specjalistów (…) Ludzi, którzy potrafią sobie radzić z&nbsp;zagrożeniami internetowymi. Potrafią radzić sobie z&nbsp;konsekwencjami cyfrowej rewolucji. Nie tylko jako pracownicy, ale także jako przedsiębiorcy. To właśnie udało się nam osiągnąć w&nbsp;Izraelu. Ponieśliśmy koszty, których nie można było uniknąć, ale dzięki temu stworzyliśmy warunki dla rozwoju biznesu”.</p>

  <p class="calibre8">Rząd Izraela starał się wspomagać ten rozwój, podejmując określone działania i&nbsp;starannie wystrzegając się innych, zgodnie z&nbsp;wytycznymi Netanjahu, którego ambicją było przekształcenie izraelskiej gospodarki kontrolowanej („nie w&nbsp;pełni socjalistycznej, ale półsocjalistycznej”) w&nbsp;oazę wolnorynkowego kapitalizmu („rynek jest mądrzejszy od polityków, nawet od premierów”, jak mawiał Netanjahu). Lista działań podejmowanych przez izraelski rząd obejmowała wprowadzenie ulg podatkowych dla przedsiębiorców zajmujących się bezpieczeństwem cybernetycznym, a&nbsp;także dla podmiotów inwestujących w&nbsp;branżę, jak również inwestycje z&nbsp;budżetu państwa. W&nbsp;ramach tych inwestycji rząd sfinansował budowę państwowego laboratorium bezpieczeństwa, które powstało w&nbsp;sąsiedztwie dużego kampusu uniwersyteckiego. „Beer Szewa od czasów Abrahama słynęła z&nbsp;hodowli wielbłądów i&nbsp;palm”, powiedział Netanjahu. „Beer Szewa oznacza dosłownie siedem studni; dziś to miasto jest prawdziwą studnią kreatywności i&nbsp;cyberinnowacji. Dzięki współpracy rządu, środowiska akademickiego i&nbsp;sektora prywatnego udało się tam stworzyć warunki, które przyciągają najlepsze młode umysły w&nbsp;naszym kraju”.</p>

  <p class="calibre8">Lista działań, których zdaniem Netanjahu państwo powinno się wystrzegać, była znacznie krótsza i&nbsp;tak naprawdę sprowadzała się do jednego punktu. „Pierwsze, czego należy unikać&nbsp;&ndash; oświadczył Netanjahu uczestnikom konferencji Cybertech, która odbyła się w&nbsp;Tel Awiwie w&nbsp;styczniu 2017 roku&nbsp;&ndash; to wprowadzanie nadmiernych regulacji”.</p>

  <p class="m0-2sp">Ograniczenie do minimum prawnych regulacji było jednym z&nbsp;kluczowych czynników wpływających na szybki rozwój izraelskiego sektora usług i&nbsp;technologii cyberbezpieczeństwa. NSO należało jednak do niewielkiej&nbsp;&ndash; pięcioprocentowej, według szacunków szefa izraelskiego Krajowego Zarządu do spraw Cyberbezpieczeństwa (National Cyber Directorate) z&nbsp;2017 roku&nbsp;&ndash; części tego sektora, która ze względu na swój newralgiczny charakter wymagała ścisłej regulacji. Większość izraelskich firm zajmujących się cyberbezpieczeństwem wprowadzała na rynek technologie defensywne, mające chronić organizacje rządowe i&nbsp;komercyjne przed cyfrowymi atakami. Technologia oferowana przez NSO umożliwiała natomiast włamanie się do telefonu komórkowego i&nbsp;przejęcie nad nim kontroli w&nbsp;celu inwigilowania jego użytkownika. System Pegasus był ofensywnym narzędziem klasy wojskowej.</p>

  <p class="calibre8">Każdy, kto słyszał o&nbsp;atakach terrorystycznych na siedzibę redakcji „Charlie Hebdo”, na paryski teatr Bataclan, na imprezę świąteczną w&nbsp;kalifornijskim San Bernardino, na klub nocny w&nbsp;Orlando na Florydzie czy też na synagogę w&nbsp;Kopenhadze, zdawał sobie sprawę z&nbsp;tego, jak ważne i&nbsp;potrzebne są narzędzia do prowadzenia cyberinwigilacji. W&nbsp;samym tylko 2016 roku w&nbsp;ponad 1400 atakach terrorystycznych przeprowadzonych przez ISIS na całym świecie&nbsp;&ndash; między innymi w&nbsp;Niemczech, Belgii, Turcji, Kazachstanie, Indonezji, Bangladeszu, Pakistanie i&nbsp;Arabii Saudyjskiej&nbsp;&ndash; zginęło w&nbsp;sumie 7&nbsp;tysięcy osób. Narzędzia takie jak Pegasus dawały nadzieję na pokrzyżowanie szyków terrorystom, zanim zdążą oni wprowadzić w&nbsp;życie swoje zbrodnicze plany, nic zatem dziwnego, że popyt na nie był ogromny.</p>

  <p class="calibre8">NSO, jako producenta i&nbsp;dostawcę tej niezwykle pożądanej ofensywnej cyberbroni, obowiązywały regulacje, których przestrzegania pilnowało izraelskie Ministerstwo Obrony. Przepisy nakładały na NSO i&nbsp;inne firmy sprzedające cyberbroń klasy wojskowej obowiązek uzyskania dwóch odrębnych zezwoleń określonych w&nbsp;ustawie o&nbsp;kontroli eksportu broni. Pierwszego&nbsp;&ndash; na samo prowadzenie negocjacji z&nbsp;potencjalnymi klientami; drugiego&nbsp;&ndash; na dostarczenie technologii użytkownikowi końcowemu. Ministerstwo Obrony wprowadziło też dodatkowe ograniczenia, przede wszystkim możliwość sprzedaży technologii wyłącznie klientom rządowym, takim jak organy ścigania i&nbsp;agencje bezpieczeństwa narodowego; sporządziło także listę krajów, do których Pegasus, przynajmniej teoretycznie, nie mógł być eksportowany. W&nbsp;2017 roku ograniczenia te były jednak dość luźne. Pegasus, podobnie jak inne tego typu narzędzia, był stosunkowo nową technologią i&nbsp;rządowi nadzorcy nie zdążyli się jeszcze zorientować w&nbsp;możliwościach ewentualnych nadużyć. Poza tym izraelscy producenci narzędzi do cyfrowej inwigilacji korzystali z&nbsp;przyjętego przez władze kraju podejścia „nie przeregulowuj”, które odnosiło się do całej branży usług i&nbsp;produktów z&nbsp;zakresu cyberbezpieczeństwa. Zdaniem ówczesnego szefa Krajowego Zarządu do spraw Cyberbezpieczeństwa rząd Netanjahu dbał o&nbsp;to, by „sektor prywatny mógł bez przeszkód robić swoje”.</p>

  <p class="calibre8">Jedyna twarda zasada wpisana do ustawy o&nbsp;kontroli eksportu broni mówiła, że systemy cyfrowej inwigilacji nie mogą być sprzedawane do żadnego kraju objętego embargiem nałożonym przez Radę Bezpieczeństwa ONZ. To wykluczało z&nbsp;grona potencjalnych klientów Koreę Północną, Liban, a&nbsp;także Libię i&nbsp;kilka innych krajów afrykańskich. Ministerstwo Obrony Izraela mogło według własnego uznania zezwolić na sprzedaż systemu Pegasus agencjom rządowym z&nbsp;dowolnego innego państwa, a&nbsp;dodatkowo szef izraelskiego rządu miał prawo uchylić każdą odmowną decyzję wydaną przez urzędników ministerstwa.</p>

  <p class="calibre8">Większość zezwoleń wydanych w&nbsp;tamtym czasie NSO Group przez Ministerstwo Obrony dotyczyła sprzedaży Pegasusa organom ścigania z&nbsp;krajów europejskich. Europa, jak powiedział nam jeden z&nbsp;francuskich specjalistów do spraw bezpieczeństwa narodowego, uchodziła wtedy za „miękkie podbrzusze”, szczególnie podatne na ataki terrorystów. Europejskie służby naprawdę potrzebowały narzędzia takiego jak Pegusus, a&nbsp;sposób, w&nbsp;jaki je wykorzystywały, nie budził większych kontrowersji natury etycznej (organy ścigania i&nbsp;inne agencje rządowe w&nbsp;krajach europejskich prawie zawsze zobowiązane były do uzyskania wydawanego przez sąd zezwolenia na użycie oprogramowania szpiegującego przeciwko konkretnym osobom). Większość przychodów NSO pochodziła jednak z&nbsp;krajów, które nie liczyły się ani z&nbsp;kosztami, ani z&nbsp;prawami człowieka, przede wszystkim z&nbsp;Królestwa Arabii Saudyjskiej. Decydenci z&nbsp;izraelskiego resortu obrony nie utrudniali NSO Group sprzedaży Pegasusa do krajów takich jak Arabia Saudyjska, Zjednoczone Emiraty Arabskie czy Maroko, ponieważ ufali, że kierownictwo firmy będzie przestrzegać niepisanej, ale nienaruszalnej zasady: pod żadnym pozorem nie ujawniać tożsamości użytkowników końcowych systemu.</p>

  <p class="calibre8">Wśród byłych żołnierzy Jednostki 8200 powszechna była opinia, że działalność NSO jest dość wątpliwa etycznie; wielu z&nbsp;nich wolało trzymać się od tej firmy z&nbsp;daleka. Niektórzy podczas rozmów rekrutacyjnych dawali jasno do zrozumienia, że nie zgodzą się na wykorzystanie ich umiejętności do niczego innego, jak tylko do tworzenia technologii i&nbsp;rozwiązań o&nbsp;charakterze defensywnym, i&nbsp;że nie zamierzają pracować dla handlarzy oprogramowaniem szpiegującym i&nbsp;jego producentów. Ponieważ jednak szeregi Jednostki 8200 opuszczało co roku około tysiąca wysoko wykwalifikowanych speców od cyberbezpieczeństwa, Shalev Hulio i&nbsp;Omri Lavie nie mieli większych problemów ze znalezieniem młodych, zdolnych mężczyzn i&nbsp;kobiet, gotowych zasilić rosnące szeregi pracowników NSO. Shalev musiał starać się nieco bardziej niż większość szefów firm z&nbsp;branży cyberbezpieczeństwa, ponieważ był outsiderem wśród rosh gadoli, którzy nie mają zbyt dużego zaufania do osób spoza swojego kręgu. „Jest sympatycznym facetem, ale ma styl bycia sprzedawcy samochodów”, stwierdził pewien inżynier, któremu Shalev oferował posadę w&nbsp;NSO. „Uśmiechnięty, wygadany, przez cały czas próbuje cię bajerować. Robi wrażenie bardzo przyjaznej osoby, ale za każdym razem, gdy postanawiam zweryfikować coś, co powiedział, nic się nie zgadza”.</p>

  <p class="calibre8">Shalev i&nbsp;Omri nie należeli wprawdzie do kręgu rosh gadol, ale rekrutację nowych pracowników ułatwiał im fakt, że deklarowane wartości ich firmy nie różniły się specjalnie od etosu Jednostki 8200. „My ratujemy ludzkie życie”. Sama praca również była wyzwaniem: dawała sposobność do zmierzenia się z&nbsp;inżynierami Apple’a, którzy uchodzą za najlepszych i&nbsp;dysponujących najlepszymi zasobami w&nbsp;branży cyberbezpieczeństwa. Inżynierowie NSO mieli szansę udowodnić, że górują nad nimi umiejętnościami. „NSO osiągnęło wysoki poziom w&nbsp;2017 i&nbsp;2018 roku&nbsp;&ndash; mówi były dowódca Jednostki 8200&nbsp;&ndash; dzięki kontraktom z&nbsp;rządami państw Zatoki Perskiej, na których firma zarobiła masę pieniędzy, a&nbsp;także dzięki współpracy z&nbsp;Europejczykami, która dawała im okazję do przeciwdziałania prawdziwym zagrożeniom. Myślę, że to pozwoliło rozwinąć ich technologię”. Dla młodego rosh gadola, który dopiero wchodził na rynek pracy, ważnym argumentem przy wyborze pracodawcy była wysokość zarobków; wystarczyło, że od razu po wyjściu z&nbsp;wojska przyjął ofertę NSO, a&nbsp;jego miesięczne wynagrodzenie z&nbsp;dnia na dzień wzrastało z&nbsp;2500 do 25 tysięcy dolarów.</p>

  <p class="calibre8">W&nbsp;2017 roku to wystarczyło, by zignorować krzywe spojrzenia tych weteranów Jednostki 8200, którzy zdecydowali się rozwijać wyłącznie defensywne technologie z&nbsp;zakresu cyberbezpieczeństwa, a&nbsp;także złośliwe komentarze na temat NSO, jakie słyszało się w&nbsp;Herclijji. „Ściągają do swojej firmy talenty trzeciego sortu”, stwierdził członek zarządu pewnego odnoszącego sukcesy start-upu z&nbsp;Tel Awiwu. „To ludzie, którzy mają kiepski węch. W&nbsp;języku hebrajskim jest takie powiedzenie, że pieniądze zawsze mają zapach. A&nbsp;oni nie czują tego, że pieniądze z&nbsp;pewnych źródeł po prostu cuchną”.</p>

  <p class="m0-2sp">Niezależnie od opinii, jaką miało na ich temat środowisko weteranów Jednostki 8200, Shalevowi, Omriemu oraz pracownikom NSO musiało dodać otuchy wsparcie, które otrzymali od przedstawicieli izraelskich władz po tym, jak Citizen Lab opublikowało pod koniec 2017 roku serię raportów o&nbsp;nadużyciach związanych z&nbsp;wykorzystaniem systemu Pegasus w&nbsp;Meksyku. Badacze z&nbsp;Toronto udokumentowali ataki Pegasusem na około dwudziestu obywateli Meksyku, w&nbsp;tym na dziennikarzy, prawników zajmujących się obroną praw człowieka, opozycyjnych polityków, a&nbsp;nawet na rodziców jednego z&nbsp;zamordowanych przez kartel narkotykowy studentów kolegium nauczycielskiego w&nbsp;Ayotzinapa. Kiedy Shalev i&nbsp;Omri odmówili ustosunkowania się do treści raportów i&nbsp;zasugerowali, że padli ofiarą antysemickiego spisku w&nbsp;łonie Citizen Lab, izraelscy rządowi aparatczycy ochoczo przyłączyli się do tych oskarżeń. „Mogę powiedzieć, że istnieją przesłanki świadczące o&nbsp;antyizraelskich, a&nbsp;nawet antysemickich uprzedzeniach [w&nbsp;zespole Citizen Lab]”, oznajmił jeden z&nbsp;ówczesnych doradców premiera Netanjahu, nie przedstawiając ani jednego dowodu na poparcie swoich słów.</p>

  <p class="calibre8">Raporty Citizen Lab doprowadziły do złożenia w&nbsp;izraelskim sądzie wniosku o&nbsp;wydanie zakazu sprzedaży Pegasusa rządom, które regularnie łamią prawa człowieka. Wniosek został odrzucony. Izraelski Sąd Najwyższy odmówił ingerencji w&nbsp;proces decyzyjny Ministerstwa Obrony; nie wyraził też zgody na upublicznienie pełnego tekstu swojego orzeczenia w&nbsp;tej sprawie. Sędziowie zgodzili się z&nbsp;rządem Netanjahu, że szczegółowe informacje dotyczące eksportu cyberbroni muszą być utrzymane w&nbsp;tajemnicy. „Nasza gospodarka w&nbsp;niemałym stopniu opiera się na eksporcie tych technologii”, powiedziała prezes Sądu Najwyższego Ester Hajut.</p>

  <p class="m0-2sp">Ochrona zapewniona przez izraelski rząd sprawiła, że w&nbsp;2018&nbsp;roku pewność siebie Shaleva przerodziła się w&nbsp;poczucie niemal zupełnej bezkarności. Dało się ono zauważyć zwłaszcza po brutalnym zabójstwie saudyjskiego dziennikarza i&nbsp;felietonisty „Washington Post”, Dżamala Chaszukdżiego. Wiadomość o&nbsp;szokującym morderstwie tego krytyka saudyjskiej rodziny królewskiej trafiła na pierwsze strony gazet na całym świecie w&nbsp;październiku 2018 roku. Chaszukdżi został zwabiony do saudyjskiego konsulatu w&nbsp;Stambule, gdzie grupa piętnastu mężczyzn zabiła go, a&nbsp;następnie poćwiartowała jego zwłoki. Jak wynikało z&nbsp;oficjalnego raportu CIA, zgodę na przeprowadzenie tej operacji wydał saudyjski następca tronu, Muhammad ibn Salman. Według ustaleń CIA w&nbsp;skład zespołu zabójców wchodziło siedmiu funkcjonariuszy saudyjskich Sił Szybkiego Reagowania (Rapid Intervention Force), jednostki pełniącej funkcję osobistej ochrony Muhammada ibn Salmana: „RIF utworzono w&nbsp;celu zapewnienia ochrony następcy tronu, podlegają wyłącznie jemu i&nbsp;na jego polecenie uczestniczyły we wcześniejszych operacjach uciszania dysydentów zarówno na terenie Królestwa, jak i&nbsp;za granicą. Według naszej oceny członkowie RIF nie wzięliby udziału w&nbsp;operacji przeciwko Chaszukdżiemu bez zgody Muhammada ibn Salmana”.</p>

  <p class="calibre8">Wiele wskazywało na to, że w&nbsp;najnowszej „operacji uciszania dysydentów” saudyjskie władze posłużyły się oprogramowaniem szpiegującym opracowanym przez NSO. Pegasus został podobno wykorzystany do śledzenia Chaszukdżiego oraz kilku powiązanych z&nbsp;nim osób. Jedna z&nbsp;nich złożyła w&nbsp;Tel Awiwie własny pozew przeciwko NSO. Shalev, który był wtedy w&nbsp;trakcie zawierania umowy z&nbsp;pewnym funduszem private equity, mającej zapewnić mu środki na restrukturyzację i&nbsp;dokapitalizowanie firmy, rozpoczął kampanię propagandową w&nbsp;obronie NSO i&nbsp;setek oddanych pracowników.</p>

  <p class="calibre8">Kulminacją tej kampanii był wywiad, jakiego udzielił amerykańskiej dziennikarce Lesley Stahl w&nbsp;programie telewizyjnym <em class="calibre5">60 Minutes</em> w&nbsp;marcu 2019 roku.</p>

  <p class="calibre8">„Pojawiły się informacje, że osobiście udał się pan do Rijadu i&nbsp;zawarł umowę w&nbsp;sprawie sprzedaży Pegasusa Saudyjczykom za 55 milionów dolarów”, powiedziała Stahl w&nbsp;trakcie wywiadu.</p>

  <p class="calibre8">Shalev uśmiechnął się i&nbsp;odparł: „Proszę nie wierzyć temu, co piszą gazety”.</p>

  <p class="calibre8">„Czy to znaczy, że zaprzecza pan tym informacjom?”, naciskała Stahl.</p>

  <p class="calibre8">Shalev milczał, wciąż szczerząc zęby w&nbsp;uśmiechu.</p>

  <p class="calibre8">„Nie”, stwierdziła Stahl.</p>

  <p class="calibre8">W&nbsp;dalszej części wywiadu Shalev twardo trzymał się swojej narracji, przypisując Pegasusowi uratowanie „dziesiątek tysięcy” istnień ludzkich. Twierdził, że w&nbsp;ciągu ośmiu lat istnienia NSO doszło tylko do trzech „rzeczywistych” przypadków niewłaściwego użycia oprogramowania sprzedawanego przez jego firmę. „Na tysiące przypadków ratowania życia tylko trzy wiązały się z&nbsp;niewłaściwym wykorzystaniem naszego systemu, a&nbsp;te osoby lub te organizacje, które dopuściły się nadużyć, nie są już naszymi klientami i&nbsp;nigdy nimi nie będą”.</p>

  <p class="calibre8">Do kwestii rzekomej cyfrowej inwigilacji Chaszukdżiego oraz jego bliskich przyjaciół i&nbsp;krewnych Shalev odniósł się bezpośrednio i&nbsp;jednoznacznie. „Zabójstwo Chaszukdżiego to coś strasznego, naprawdę strasznego”, powiedział. „I&nbsp;dlatego, kiedy po raz pierwszy usłyszałem oskarżenia, że nasza technologia została użyta przeciwko Dżamalowi Chaszukdżiemu lub jego krewnym, wszcząłem w&nbsp;tej sprawie natychmiastowe dochodzenie. I&nbsp;mogę dziś powiedzieć z&nbsp;całą odpowiedzialnością, że nie mieliśmy nic wspólnego z&nbsp;tym ohydnym morderstwem (…) Zapewniam, że sprawdziliśmy to bardzo dokładnie, a&nbsp;mamy wiele sposobów na sprawdzenie takich rzeczy. Mogę zagwarantować, że nasza technologia nie została użyta przeciwko Dżamalowi Chaszukdżiemu ani jego krewnym”.</p>
</div>


<div class="calibre3" id="calibre_link-23">
  <h1 class="chapnum" title="Rozdział 15. „Nowe metody”. Sandrine">Rozdział 15</h1>

  <p class="chaptit">„Nowe metody”</p>

  <p class="chapwho">Sandrine</p>

  <p class="m">W&nbsp;ciągu dekady poświęconej na tropienie śladów cyberinwigilacyjnych narzędzi Claudio Guarnieri wyrobił sobie nie tylko wyjątkową sprawność umysłową, ale także nabrał zręczności fizycznej. Jedno i&nbsp;drugie przydało mu się pod koniec pracowitego dnia na początku maja 2021 roku. Szef Amnesty International Security Lab siedział w&nbsp;niskim fotelu w&nbsp;skąpo oświetlonym audytorium w&nbsp;siedzibie „Le Monde”; zgięta prawa noga, której kostkę oparł na lewym kolanie, zastępowała mu blat biurka. Na tej namiastce blatu Claudio umieścił laptopa, w&nbsp;którego klawiaturę stukał w&nbsp;opętańczym tempie. Od czasu do czasu zerkał na ekran telefonu z&nbsp;systemem Android, podłączonego krótkim kablem do komputera i&nbsp;spoczywającego niepewnie na prowizorycznej podpórce, którą stanowiło wgłębienie po wewnętrznej stronie prawego buta Claudia. Jeden z&nbsp;sąsiednich foteli zajmowała dziennikarka i&nbsp;laureatka Pulitzera, która z&nbsp;zaciekawieniem wychylała się w&nbsp;stronę Claudia, próbując wyczytać coś ze znaków tańczących na ekranie jego laptopa. Dana Priest z&nbsp;„Washington Post” miała mnóstwo pytań.</p>

  <p class="calibre8">„No dobrze, a&nbsp;co to znaczy?”, zagadnęła, wskazując na ekran laptopa.</p>

  <p class="calibre8">„Jeszcze moment”, odparł spokojnie Claudio i&nbsp;dalej bębnił w&nbsp;klawisze. „W&nbsp;porządku”, odezwał się ponownie po kilkudziesięciu sekundach i&nbsp;wziął do ręki telefon, aby przeczytać coś na ekranie. „Myślę, że coś znalazłem”.</p>

  <p class="calibre8">„O, to dobrze”, ucieszyła się Dana, ale Claudio znów zajął się stukaniem w&nbsp;klawiaturę, odrywając się od tego zajęcia tylko po to, by co jakiś czas rzucić okiem na telefon. Trwało to przez trzy kolejne minuty. Dana nie miała innego wyjścia, jak uzbroić się w&nbsp;cierpliwość. Bardzo zależało jej na odkryciu tajemnic, jakie skrywał ten telefon. Najlepiej natychmiast. Istniała bowiem realna szansa, że w&nbsp;pamięci urządzenia znajdowały się dowody na użycie oprogramowania szpiegującego Pegasus przeciwko jednemu z&nbsp;krewnych Dżamala Chaszukdżiego, i&nbsp;to mniej więcej w&nbsp;tym samym czasie, w&nbsp;którym Chaszukdżi został zamordowany. Dla Dany oraz jej kolegów z&nbsp;redakcji „Washington Post” znalezienie dowodów na związek między zabójstwem Chaszukdżiego a&nbsp;wykorzystaniem Pegasusa&nbsp;&ndash; związek, którego istnieniu wielokrotnie zaprzeczał Shalev Hulio&nbsp;&ndash; byłoby, jak ujęła to Dana, „złotą zdobyczą”.</p>

  <p class="calibre8">Każdy z&nbsp;naszych coraz liczniejszych partnerów medialnych zdawał sobie sprawę z&nbsp;sensacyjnego potencjału tej historii; gdyby udało się nam ją udokumentować i&nbsp;opisać, stałaby się prawdopodobnie najważniejszym punktem naszych pierwszych publikacji w&nbsp;ramach Projektu Pegasus. Wszystkim nam zależało na odkryciu prawdy o&nbsp;okolicznościach zabójstwa Dżamala Chaszukdżiego, ale Danie zależało na tym szczególnie. Poznała Dżamala podczas pobytu w&nbsp;Bahrajnie w&nbsp;2013 roku i&nbsp;zrobił na niej wrażenie osoby spokojnej i&nbsp;rozważnej; już wtedy dostrzegał wady saudyjskiego reżimu, ale jednocześnie od kilku dekad pozostawał jednym z&nbsp;jego najbardziej lojalnych obrońców. Pracował nawet jako doradca medialny ambasadorów Arabii Saudyjskiej w&nbsp;Waszyngtonie i&nbsp;Londynie. Kiedy jednak nowo namaszczony następca tronu, książę Muhammad Ibn Salman, zaczął eliminować z&nbsp;życia publicznego tych, którzy zagrażali jego władzy&nbsp;&ndash; początkowo ofiary czystek trafiały do więzień, po pewnym czasie zaczęło dochodzić do egzekucji&nbsp;&ndash; Dżamal uznał, że nie może dłużej biernie się temu przyglądać. „Milczałem przez sześć miesięcy, zastanawiając się nad stanem mojego kraju i&nbsp;nad trudnymi wyborami, przed jakimi stanąłem”, napisał w&nbsp;swojej debiutanckim felietonie w&nbsp;dziale Globalne Opinie „Washington Post” we wrześniu 2017 roku. „Kilka lat temu przyglądałem się z&nbsp;bólem, jak władze aresztują niektórych moich przyjaciół. Nic wtedy nie powiedziałem. Nie chciałem stracić pracy ani wolności. Bałem się o&nbsp;swoją rodzinę”.</p>

  <p class="calibre8">„Tym razem dokonałem innego wyboru. Zdecydowałem się opuścić dom i&nbsp;rodzinę, porzucić pracę i&nbsp;głośno wyrazić mój sprzeciw. Gdybym tego nie zrobił, zdradziłbym tych, którzy gniją w&nbsp;więzieniach. Ja mogę protestować, podczas gdy wielu innym zamknięto usta. Chcę, żebyście wiedzieli, że Arabia Saudyjska nie zawsze była taka, jak teraz. My, Saudyjczycy, zasługujemy na coś lepszego”.</p>

  <p class="calibre8">Chaszukdżi wielokrotnie ostrzegał, że nowy następca tronu, Muhammad Ibn Salman, jest destabilizującą i&nbsp;wsteczną siłą w&nbsp;Królestwie Arabii Saudyjskiej. „Zastępowanie dawnej polityki nietolerancji nowymi rodzajami represji nie rozwiąże naszych problemów”, napisał o&nbsp;Muhammadzie Ibn Salmanie w&nbsp;kwietniu 2018 roku.</p>

  <p class="calibre8">Dżamal Chaszukdżi zapłacił wysoką cenę za głośną krytykę reżimu. Nieco ponad rok po ukazaniu się pierwszego z&nbsp;czternastu felietonów, jakie zdążył opublikować na łamach „Washington Post”, został brutalnie zamordowany w&nbsp;obcym kraju przez siepaczy nasłanych przez saudyjskiego następcę tronu. „To była skandaliczna zbrodnia”, mówi Dana. „Nie pamiętam innego przypadku zabójstwa dziennikarza, w&nbsp;którym poszlaki wskazywałyby równie jednoznacznie, że za zabójstwem stali ludzie z&nbsp;najwyższych kręgów władzy państwowej, a&nbsp;mimo to władze tego państwa nie starały się nawet ukryć swojej roli w&nbsp;sprawie. Zabójstwo Dżmala stanowiło pogwałcenie wszelkich norm człowieczeństwa obowiązujących w&nbsp;cywilizowanych krajach, a&nbsp;także norm prawa międzynarodowego. W&nbsp;dodatku pogwałcono je niemal zupełnie otwarcie, na oczach całego świata”.</p>

  <p class="calibre8">Pojawiły się poważne zarzuty, a&nbsp;nawet skrawki dowodów na to, że Dżamal i&nbsp;jego najbliższe otoczenie byli celem ataków z&nbsp;użyciem Pegasusa. Oprogramowania użyto prawdopodobnie do inwigilacji dziennikarza na krótko przed jego śmiercią, a&nbsp;także do inwigilacji jego rodziny oraz przyjaciół tuż po jego śmierci. Żaden z&nbsp;tych zarzutów i&nbsp;strzępów dowodów nie wystarczył jednak, by obalić mur zaprzeczeń, jaki wznieśli przedstawiciele NSO. Ale z&nbsp;danych, do których miała dostęp ekipa Forbidden Stories, a&nbsp;także Amnesty International oraz nasi partnerzy ze światowych mediów, zaczęły wyłaniać się nowe możliwości udowodnienia powiązań między zabójstwem Dżamala a&nbsp;systemem Pegasus.</p>

  <p class="calibre8">Zidentyfikowaliśmy na naszej liście numery telefonów komórkowych narzeczonej Dżamala, Hatice Cengiz; jej adwokata; syna Dżamala, Abdullaha; Yasina Aktaya, z&nbsp;którym Dżamal kontaktował się w&nbsp;nagłych przypadkach podczas pobytu w&nbsp;Stambule, a&nbsp;zarazem bliskiego przyjaciela prezydenta Turcji Recepa Tayyipa Erdoğana; a&nbsp;nawet tureckiego prokuratora, który nadzorował w&nbsp;Stambule śledztwo w&nbsp;sprawie zabójstwa Dżamala. Wszystkie numery zostały dodane do listy wkrótce po śmierci Dżamala, ale nie zdążyliśmy jeszcze zwrócić się do żadnej z&nbsp;tych osób o&nbsp;zgodę na przeprowadzenie przez Security Lab kryminalistycznej analizy ich telefonów komórkowych.</p>

  <p class="calibre8">W&nbsp;pierwszej kolejności zajęliśmy się telefonem, który tamtego wieczoru w&nbsp;maju 2021 roku spoczywał na prawym bucie Claudia. Jego numer również figurował na naszej liście, a&nbsp;tożsamość jego użytkowniczki poznaliśmy niecały miesiąc wcześniej dzięki pomocy jednej z&nbsp;dziennikarek „Washington Post”, która znalazła numer na swojej liście kontaktów. Okazało się, że należał do Hanan Elatr, urodzonej w&nbsp;Egipcie stewardesy mieszkającej na stałe w&nbsp;będącym częścią aglomeracji waszyngtońskiej mieście Alexandria w&nbsp;Wirginii. Cztery miesiące przed śmiercią Dżamala Hanan została jego żoną; ich ślub był kameralną religijną uroczystością. (Wszystko wskazywało na to, że ani Hanan, żona Dżamala, ani Hatice, jego narzeczona, nie wiedziały nawzajem o&nbsp;swoim istnieniu).</p>

  <p class="calibre8">Hanan znała Dżamala Chaszukdżiego od prawie dziesięciu lat, ale zbliżyli się do siebie dopiero w&nbsp;2016 roku, gdy saudyjskie władze nałożyły na Dżamala coś w&nbsp;rodzaju aresztu domowego. Ograniczenie wolności sprawiło, że często bywał przygnębiony. Hanan wspomina, że kiedy w&nbsp;2017 roku Dżamal opuścił Arabię Saudyjską i&nbsp;przyjechał do Waszyngtonu, dzwoniła do niego codziennie o&nbsp;siódmej rano, żeby dodać mu otuchy. Przed wyjazdem z&nbsp;Rijadu Dżamal obiecał swojej przerażonej byłej żonie, że zaszyje się gdzieś w&nbsp;Stanach Zjednoczonych i&nbsp;powstrzyma się od publicznego krytykowania saudyjskich władz, dopóki sytuacja się nie uspokoi. Dopóki nie będzie bezpieczny. Ale Hanan, jak sama nam powiedziała, zachęciła go do przyjęcia oferty „Washington Post” i&nbsp;do wykorzystania stałej rubryki na łamach tej gazety do zwrócenia uwagi światowej opinii publicznej na to, co działo się w&nbsp;jego ojczyźnie. Ich relacja nabrała intymnego charakteru w&nbsp;marcu 2018 roku i&nbsp;w&nbsp;czerwcu para wzięła ślub.</p>

  <p class="calibre8">Kiedy Dana zwróciła się do niej z&nbsp;prośbą o&nbsp;pomoc w&nbsp;naszym dochodzeniu, Hanan początkowo się wahała. Straciła pracę w&nbsp;liniach lotniczych Emirates i&nbsp;żyła w&nbsp;ukryciu, bojąc się, że ona sama i&nbsp;członkowie jej rodziny znajdują się pod obserwacją służb bezpieczeństwa Arabii Saudyjskiej i&nbsp;Zjednoczonych Emiratów Arabskich. Ostatecznie jednak Dana, przy wsparciu adwokata Hanan, przekonała wdowę po Dżamalu do wyrażenia zgody na zrobienie kopii zapasowych jej dwóch telefonów z&nbsp;systemem Android, których używała w&nbsp;miesiącach poprzedzających zabójstwo Dżamala. Dana wykonała kopie i&nbsp;przesłała je na platformę Security Lab. Niektóre linie kodu wyglądały interesująco na ekranach w&nbsp;Berlinie, ale Claudio nie był w&nbsp;stanie ustalić niczego konkretnego, ponieważ, jak wiedział z&nbsp;wieloletniego doświadczenia, kopie zapasowe Androida zawierały zbyt mało danych. Claudio poprosił Danę o&nbsp;dostarczenie obu telefonów do Paryża, gdzie w&nbsp;drugim tygodniu maja 2021 roku miało odbyć się spotkanie wszystkich uczestników Projektu Pegasus. Hanan przekazała Danie telefony i&nbsp;wszystkie niezbędne hasła. I&nbsp;tak oto jeden z&nbsp;tych telefonów wylądował na bucie Claudia, stukającego teraz zawzięcie w&nbsp;klawiaturę laptopa.</p>

  <p class="calibre8">„Okej, to jest to”, powiedział w&nbsp;końcu Claudio i&nbsp;pokazał Danie SMS-a&nbsp;na urządzeniu Hanan. „To jedna z&nbsp;wiadomości”.</p>

  <p class="calibre8">„Przychodząca?”, upewniła się Dana.</p>

  <p class="calibre8">„Tak”.</p>

  <p class="calibre8">Dana zwróciła uwagę, że SMS został zredagowany tak, że wyglądał na wiadomość od siostry Hanan, zachęcającą do pobrania nowego zdjęcia z&nbsp;Photobucket.</p>

  <p class="calibre8">„Zgadza się, już wiele razy mieliśmy do czynienia z&nbsp;taką taktyką”, wyjaśnił Claudio. „Wysyłają zupełnie zwyczajnie wyglądającą wiadomość i&nbsp;dołączają do niej link”.</p>

  <p class="calibre8">Dana zanotowała nazwę domeny z&nbsp;linku: https://myfiles[.]photo/sVIKHJE.</p>

  <p class="calibre8">„Ta wiadomość prawdopodobnie spowodowałaby aktywację exploita wykorzystującego lukę w&nbsp;przeglądarce telefonu”, powiedział Claudio.</p>

  <p class="calibre8">„Czyli odbiorca takiej wiadomości musiałby kliknąć w&nbsp;odnośnik?”, zapytała Dana.</p>

  <p class="calibre8">„Tak. Musiałby kliknąć w&nbsp;link, co uruchomiłoby przeglądarkę w&nbsp;telefonie. Po uruchomieniu przeglądarki nastąpiłaby próba aktywowania exploita”.</p>

  <p class="calibre8">Dana zapytała, czy Claudio zna datę zainfekowania telefonu exploitem, a&nbsp;on odczytał z&nbsp;telefonu sygnaturę czasową wiadomości: 15 kwietnia 2018 roku.</p>

  <p class="calibre8">„Ta data pojawia się też w&nbsp;historii przeglądarki”, dodał, wskazując na nazwę złośliwej domeny. „W&nbsp;zasadzie oznacza to, że [Hanan] prawdopodobnie kliknęła wtedy w&nbsp;ten odnośnik”.</p>

  <p class="calibre8">„Zaraz, przepraszam, co świadczy o&nbsp;tym, że to zrobiła?”</p>

  <p class="calibre8">„To, że pojawił się również w&nbsp;historii [telefonu]”, wyjaśnił Claudio.</p>

  <p class="calibre8">„Rozumiem”.</p>

  <p class="calibre8">„A&nbsp;tu jest jeszcze jedna”, powiedział Claudio, przewijając na ekranie telefonu listę wiadomości SMS. „Ta jest nieco starsza”.</p>

  <p class="calibre8">„Tak dla jasności”, powiedziała Dana, która wciąż rozpamiętywała datę podaną przez Claudia, czyli 15 kwietnia 2018 roku. „To było jeszcze przed morderstwem”.</p>

  <p class="calibre8">Odkrycie dokonane tamtego wieczoru przypominało w&nbsp;pewnym sensie wiele innych odkryć, jakie udało się nam poczynić w&nbsp;środkowej fazie naszego śledztwa&nbsp;&ndash; było znaczącym krokiem naprzód, a&nbsp;jednak nie na tyle dużym, by można było mówić o&nbsp;przełomie. Ustaliliśmy ponad wszelką wątpliwość, że jakiś użytkownik końcowy Pegasusa próbował zainfekować telefon komórkowy należący do osoby z&nbsp;najbliższego kręgu Chaszukdżiego&nbsp;&ndash; do jego żony. Telefony z&nbsp;systemem Android nie przechowują jednak wystarczająco dużo danych cyfrowych&nbsp;&ndash; przykładowo: kopia zapasowa telefonu Hanan nie zawierała dziennika wykorzystania danych, który zarejestrowałby wykonanie złośliwego procesu&nbsp;&ndash; aby dostarczyć nam dowodów na faktyczną infekcję. Albo na to, żebyśmy mogli z&nbsp;całą pewnością stwierdzić, który z&nbsp;użytkowników końcowych Pegasusa przeprowadził ataki.</p>

  <p class="calibre8">Tamtego wieczoru Claudio opuścił audytorium „Le Monde” z&nbsp;dwoma telefonami Hanan w&nbsp;plecaku, obiecując Danie na odchodnym, że jeszcze tej samej nocy przyjrzy się obu urządzeniom w&nbsp;swoim hotelowym pokoju. „Spróbuję trochę w&nbsp;nich poszperać”, powiedział.</p>

  <p class="m0-2sp">Wieczorna sesja, w&nbsp;której wzięli udział Claudio i&nbsp;Dana, stanowiła ostatni punkt drugiego dnia konferencji w&nbsp;Paryżu. Dla Claudia, dla Laurenta, dla mnie i&nbsp;dla wszystkich pozostałych uczestników Projektu Pegasus były to dwa długie i&nbsp;bardzo pracowite dni. Byliśmy na półmetku zaplanowanej na trzy i&nbsp;pół dnia konferencji, którą zwołaliśmy z&nbsp;Laurentem po to, by wtajemniczyć w&nbsp;szczegóły naszego śledztwa szersze grono dziennikarzy i&nbsp;uzgodnić plany na przyszłość. Przez ten krótki czas udało się nam zrobić znaczące postępy, ale wciąż pozostawało wiele pytań, na które musieliśmy odpowiedzieć. Z&nbsp;kolei nasi nowi partnerzy, bardzo przejęci przedstawionymi przez nas informacjami na temat cyberinwigilacyjnej afery, musieli zastanowić się nad tym, co dalej począć z&nbsp;gorącym ziemniakiem, którego właśnie rzuciliśmy im na kolana.</p>

  <p class="calibre8">W&nbsp;konferencji wzięli rzecz jasna udział dziennikarze i&nbsp;redaktorzy reprezentujący naszych dotychczasowych partnerów, czyli redakcje „Le Monde”, „Die Zeit”, „Süddeutsche Zeitung” i&nbsp;„Washington Post”. Swoich przedstawicieli przysłali także nasi nowi partnerzy, którzy dołączyli do projektu po wyrażeniu zgody na przeprowadzenie przez Security Lab cyfrowej analizy kryminalistycznej telefonów wybranych członków ich redakcji: portale informacyjne The Wire z&nbsp;Indii i&nbsp;Direkt36<em class="calibre5"> </em>z&nbsp;Węgier, internetowy serwis informacyjny Aristegui Noticias i&nbsp;tygodnik „Proceso” z&nbsp;Meksyku, a&nbsp;także międzynarodowy Projekt Informowania o&nbsp;Przestępczości Zorganizowanej i&nbsp;Korupcji (OCCRP), który specjalizował się w&nbsp;publikacjach dotyczących Europy Wschodniej, Kaukazu i&nbsp;Azji Środkowej. Najmniej pewnie czuli się w&nbsp;Paryżu ci dziennikarze, którzy dopiero na miejscu po raz pierwszy dowiadywali się o&nbsp;szczegółach Projektu Pegasus&nbsp;&ndash; przed rozpoczęciem konferencji nie mieli wiedzy na temat listy przekazanej nam przez naszego informatora ani dotychczasowych wyników naszego śledztwa. Do tego grona należeli przedstawiciele belgijskiego dziennika „Le Soir” i&nbsp;belgijskiego tygodnika śledczego „Knack”, portalu informacyjnego Daraj z&nbsp;siedzibą w&nbsp;Bejrucie oraz londyńskiego „Guardiana”.</p>

  <p class="calibre8">„Guardian”, z&nbsp;zespołem redakcyjnym liczącym ponad sześćset osób i&nbsp;średnią dzienną liczbą czytelników wynoszącą niemal milion, mógł wnieść do Projektu Pegasus ogromny zasięg czytelniczy oraz doświadczenie zastępów dziennikarzy i&nbsp;redaktorów. Niecierpliwie czekaliśmy na moment, w&nbsp;którym będziemy mogli poinformować naszych kolegów z&nbsp;Londynu o&nbsp;wycieku listy z&nbsp;numerami telefonów i&nbsp;zaprosić ich do udziału w&nbsp;naszym śledztwie, ponieważ doskonale zdawaliśmy sobie sprawę, jak wielkim wsparciem byłaby dla nas współpraca z&nbsp;„Guardianem”. Gazeta dysponowała ogromnymi zasobami, a&nbsp;Stephanie Kirchgaessner i&nbsp;kilkoro innych dziennikarzy „Guardiana” od wielu lat tworzyło świetne artykuły poświęcone cyberbezpieczeństwu i&nbsp;cyberszpiegostwu. „Guardian” był także zaufanym partnerem Forbidden Stories od czasu naszego pierwszego projektu. Decyzja o&nbsp;niewłączeniu londyńskiego dziennika do pierwszego kręgu partnerów była dla nas naprawdę trudna, ale Laurent i&nbsp;ja tak bardzo obawialiśmy się o&nbsp;bezpieczeństwo naszego źródła informacji, że postanowiliśmy ograniczyć początkową liczbę uczestników Projektu Pegasus do niezbędnego minimum. Pod koniec kwietnia skontaktowaliśmy się w&nbsp;końcu z&nbsp;Paulem Lewisem, szefem działu śledczego w&nbsp;redakcji „Guardiana”, a&nbsp;on od razu zabrał się za kompletowanie niewielkiego zespołu dziennikarzy i&nbsp;redaktorów, który miał wziąć udział w&nbsp;naszej majowej konferencji. Paul przyznał później, że przyjął nasze zaproszenie do Paryża tym chętniej, że dawało mu pretekst do wyrwania się z&nbsp;Londynu, którego nie opuszczał od początku trwającej już ponad rok pandemii COVID-19.</p>

  <p class="calibre8">Ale sytuacja w&nbsp;Paryżu też nie wyglądała różowo. Prezydent Emmanuel Macron przedłużył właśnie już trzeci lockdown, co oznaczało, że wszystkie bary, restauracje, muzea i&nbsp;teatry pozostawały zamknięte. Ulice były upiornie ciche w&nbsp;ciągu dnia i&nbsp;niemal bezludne po siódmej wieczorem, gdy zaczynała się godzina policyjna. Przedstawiciele wszystkich naszych partnerów i&nbsp;potencjalnych partnerów, którzy pojawili się na pierwszym spotkaniu 11 maja po południu, przedstawili wcześniej negatywne wyniki wykonanych niedawno testów PCR. Redaktor The Wire, który miał wziąć udział w&nbsp;spotkaniu, ostatecznie nie mógł opuścić Indii, ponieważ uzyskał pozytywny wynik testu.</p>

  <p class="calibre8">Pierwsze sesje w&nbsp;ramach trzyipółdniowej konferencji odbyły się we wtorkowe popołudnie i&nbsp;w&nbsp;środowy poranek. Były to luźne spotkania w&nbsp;naszym biurze w&nbsp;dzielnicy Bastille. Przygotowaliśmy tam stanowiska robocze, aby każdy z&nbsp;nowych partnerów mógł skorzystać z&nbsp;bezpiecznego laptopa i&nbsp;przejrzeć raporty, materiały ze śledztwa oraz rezultaty przeprowadzonych do tej pory kryminalistycznych analiz. Był to dla nich pierwszy kontakt z&nbsp;naszą bezpieczną platformą, która zapewniała uczestnikom projektu możliwość komunikowania się i&nbsp;dzielenia najnowszymi ustaleniami, a&nbsp;ekipie Security Lab umożliwiała przedstawianie wyników analiz. Na miejscu obecny był też Claudio, który z&nbsp;pomocą członków zespołu Forbidden Stories instruował nowicjuszy, jak zalogować się na platformę, jak poruszać się po folderach i&nbsp;aktualizować pliki i&nbsp;jak robić to wszystko z&nbsp;zachowaniem zasad bezpieczeństwa. „Hasła, istne zatrzęsienie haseł”, wspomina Paul Lewis tamtą pierwszą sesję. „Różne procedury bezpieczeństwa. Mnóstwo procedur. Ale w&nbsp;końcu weszliśmy do bazy danych. Pamiętam, jak wpatrywałem się w&nbsp;ten niekończący się strumień numerów telefonów ze wszystkich zakątków świata. Dziesiątki tysięcy numerów”.</p>

  <p class="calibre8">„Nigdy wcześniej nie doszło do wycieku danych dotyczących wykorzystania technologii NSO przez rządy na całym świecie. Na pewno nie na taką skalę”. Podczas tych pierwszych sesji Paul był bardzo skupiony i&nbsp;przejęty. („Później uświadomiłem sobie, że Paul zawsze taki jest”, powiedział jeden z&nbsp;jego kolegów). Szef pionu śledczego „Guardiana” wytrzeszczał oczy, ilekroć zauważył na liście nazwiska tych użytkowników numerów, których udało nam się już zidentyfikować: urzędujących prezydentów Francji i&nbsp;Meksyku, premiera Pakistanu, byłego premiera Belgii, emirackich księżniczek, osób z&nbsp;otoczenia Dalajlamy, opozycyjnych polityków z&nbsp;takich rzekomo demokratycznych krajów, jak Indie, Meksyk czy Węgry; obrońców praw człowieka i&nbsp;prawników z&nbsp;całego świata; setek dziennikarzy, z&nbsp;których wielu przebywało aktualnie w&nbsp;więzieniach lub zostało zamordowanych. Paul od razu zdał sobie sprawę, że wyciek listy może być punktem zwrotnym w&nbsp;walce z&nbsp;niekontrolowanym wykorzystaniem technologii inwigilacji&nbsp;&ndash; niepowtarzalną szansą na ujawnienie narastających zagrożeń, jakie stwarzała działalność NSO i&nbsp;innych firm z&nbsp;branży cyberinwigilacji.</p>

  <p class="calibre8">„Naprawdę przytłaczająca&nbsp;&ndash; wspominała później dziennikarka «Guardiana» Stephanie Kirchgaessner&nbsp;&ndash; była świadomość stojącego przed nami wyzwania, polegającego na zrobieniu odpowiedniego użytku z&nbsp;tej skarbnicy informacji. Oprócz ekscytacji (…) poczułam też ciężar spoczywającej na nas odpowiedzialności”.</p>

  <p class="calibre8">Paul przyłapał się na powtarzaniu w&nbsp;myśli ogólnego schematu działań, jakie trzeba było podejmować w&nbsp;toku naszego śledztwa. Najpierw sprawdzenie i&nbsp;weryfikacja informacji, potem ustalenie metodami informatyki śledczej, czy w&nbsp;danym przypadku doszło do ataku lub infekcji oprogramowaniem szpiegującym, wreszcie wybranie najbardziej obiecujących wątków i&nbsp;wysłanie dziennikarzy w&nbsp;teren, żeby zgłębili temat. Zrozumiał, że najlepszym, a&nbsp;właściwie jedynym sposobem na doprowadzenie tak skomplikowanego przedsięwzięcia do pomyślnego końca, jest współpraca. „Żadna redakcja czy instytucja, ani Forbidden Stories, ani «Washington Post», ani «Guardian», ani «Le Monde», ani «Süddeutsche Zeitung», ani «Die Zeit», nie byłaby w&nbsp;stanie dokonać tego na własną rękę”, powiedział później Paul. „Wszyscy musimy pracować nad tym razem”. Ogrom danych, które Paul zobaczył tamtego popołudnia, utwierdził go w&nbsp;przekonaniu, że śledztwo zajmie wiele miesięcy; według jego szacunków optymalnym terminem publikacji wyników dochodzenia byłby październik 2021 roku.</p>

  <p class="calibre8">Czas potrzebny na ukończenie projektu nie był jedyną kwestią, która nurtowała Paula. Podobnie jak wielu innych nowych partnerów, chciał dowiedzieć się czegoś więcej o&nbsp;technikach kryminalistyki cyfrowej, jakie wykorzystywaliśmy w&nbsp;naszym śledztwie. Podczas trzeciej sesji Claudia Guarnieriego czekało nie lada wyzwanie&nbsp;&ndash; uczestnicy Projektu Pegasus, zarówno dotychczasowi, jak i&nbsp;nowi, wszyscy bez wyjątku sceptyczni, jak przystało na dziennikarzy, poprosili, by wyjaśnił im metodologię badań prowadzonych przez Security Lab, a&nbsp;także przedstawił dotychczasowe ustalenia.</p>

  <p class="m0-2sp">Zorganizowaną w&nbsp;audytorium „Le Monde” sesję poświęconą kryminalistyce cyfrowej otworzyła przełożona Claudia z&nbsp;Amnesty International, Danna Ingleton. Był to pierwszy raz, gdy przedstawiciele wszystkich redakcji biorących udział w&nbsp;Projekcie Pegasus spotkali się w&nbsp;jednym miejscu, żeby wysłuchać prezentacji i&nbsp;zadać pytania. Jak to zwykle bywa, gdy zbierze się grupa dziennikarzy, przygotowane wcześniej wystąpienia szybko ustąpiły miejsca pytaniom. Paul Lewis zadał swoje, zanim jeszcze Danna zdążyła oddać głos Claudiowi: „Powiedziałaś, że nie wiesz, kto przygotuje zewnętrzną opinię specjalistyczną, ale czy możesz wyjaśnić, co dokładnie masz na myśli? Czy tej zewnętrznej weryfikacji miałyby podlegać raporty z&nbsp;badań, czy może sama metoda badawcza? Czy zamierzacie zwrócić się do jakichś specjalistów z&nbsp;zewnątrz, żeby przeprowadzili własną analizę? Jak to sobie wyobrażacie?”.</p>

  <p class="calibre8">Danna odparła, że pozwoli Claudiowi ustosunkować się do technicznych aspektów pytania, ale najpierw chciała coś wyjaśnić. „Upraszczając nieco całą sprawę, można powiedzieć, że weryfikacja raportu stanowiłaby zarazem weryfikację metod, jakimi uzyskano wyniki zawarte w&nbsp;takim raporcie, prawda?”, powiedziała. „Jest jednak pewien problem, i&nbsp;to, moim zdaniem, problem zasadniczy. Chodzi o&nbsp;to, że wiele z&nbsp;tego, czym posługujemy się w&nbsp;toku naszego śledztwa, to tak naprawdę zupełnie nowe metody. Gdyby wszyscy wiedzieli, jak przeprowadzić takie badania, bylibyśmy w&nbsp;zupełnie innej sytuacji. Tymczasem do wielu rzeczy musieliśmy dochodzić sami, znajdować nowe rozwiązania w&nbsp;miarę posuwania się naprzód. Więc wcale nie jest powiedziane, że udałoby się znaleźć kogoś, kto mógłby przyjrzeć się naszym wynikom i&nbsp;stwierdzić: «Tak, zgadza się, badania przeprowadzono w&nbsp;podręcznikowy sposób»”. Danna chciała uzmysłowić uczestnikom konferencji, że Claudio i&nbsp;Donncha tak naprawdę sami pisali nowy podręcznik, w&nbsp;znacznej mierze od podstaw.</p>

  <p class="calibre8">Zastanawiałam się, czy Claudia nie irytuje trochę ta dyskusja. Z&nbsp;pewnością doceniał przydatność procedur zewnętrznej weryfikacji wyników badań, ale można było odnieść wrażenie, że niektórzy uczestnicy spotkania kwestionują jego kompetencje, zanim w&nbsp;ogóle zdążył cokolwiek wyjaśnić. Na pewno zdawał sobie również sprawę, że chociaż w&nbsp;dyskusji nie padła nazwa Citizen Lab, to właśnie tę instytucję mieli na myśli ci, którzy wspominali o&nbsp;weryfikacji wyników przez specjalistów z&nbsp;zewnątrz. Badacze z&nbsp;Citizen Lab, laboratorium działającego przy Uniwersytecie w&nbsp;Toronto, byli prawdopodobnie najbardziej znanymi i&nbsp;uznawanymi za najskuteczniejszych tropicielami cyberbroni na świecie, szczególnie w&nbsp;odniesieniu do NSO i&nbsp;systemu Pegasus. Laurent i&nbsp;ja jednak, jak również cały zespół Amnesty International Security Lab, mieliśmy pewne opory przed angażowaniem Citizen Lab w&nbsp;Projekt Pegasus na tak wczesnym etapie, gdy zachowanie poufności było sprawą kluczową. Ostatecznie dalsza dyskusja o&nbsp;zewnętrznej weryfikacji została przełożona na później i&nbsp;przeszliśmy do wystąpienia Claudia.</p>

  <p class="calibre8">Według rozdanego przez nas programu sesji prezentacja Claudia miała potrwać nieco ponad godzinę&nbsp;&ndash; przez ten czas miał omówić dane przekazane nam przez naszego informatora; wprowadzić naszych partnerów w&nbsp;metodologię kryminalistyczną, którą zastosował wraz z&nbsp;Donnchą, a&nbsp;także przedstawić wyniki, jakie osiągnęli do tej pory. Ale dwie godziny później Claudio wciąż był na scenie. Jego wystąpienie było często przerywane pytaniami słuchaczy. W&nbsp;miarę upływu czasu pytania te wydawały się coraz mniej konfrontacyjne i&nbsp;coraz bardziej motywowane autentyczną ciekawością. Im dłużej Claudio mówił, tym bardziej dociekliwi stawali się jego słuchacze.</p>

  <p class="calibre8">Prezentacja Claudia była szczegółowa i&nbsp;została przedstawiona po mistrzowsku. Wyjaśnił dokładnie, w&nbsp;jaki sposób narzędzie kryminalistyczne Security Lab ewoluowało w&nbsp;ciągu ostatnich kilku lat, a&nbsp;także na czym polegał mechanizm uczenia się, dzięki któremu narzędzie było w&nbsp;stanie znajdować niespotykane wcześniej dowody ataków i&nbsp;infekcji Pegasusem. Claudio był też szczery w&nbsp;kwestii ograniczeń, jakie napotykali w&nbsp;swojej pracy. Przykładowo, on i&nbsp;Donncha nie sądzili, by kiedykolwiek udało im się znaleźć kopię oprogramowania szpiegującego w&nbsp;zainfekowanym telefonie. „[Złośliwe oprogramowanie] nie jest w&nbsp;rzeczywistości przechowywane w&nbsp;urządzeniu”, powiedział Claudio w&nbsp;odpowiedzi na jedno z&nbsp;pytań. „Kiedy zrestartujesz telefon lub kiedy wyczerpie się bateria, infekcja zostaje wyczyszczona. Ale [użytkownicy końcowi Pegasusa] nie muszą się tym przejmować, bo po prostu zaatakują cię ponownie przy następnej okazji. Odbywa się to w&nbsp;zasadzie automatycznie. Mogą zdecydować, że we wtorek pobiorą z&nbsp;twojego telefonu wszystkie wiadomości SMS, a&nbsp;potem zrobią to samo w&nbsp;czwartek. To czysto oportunistyczne podejście, korzystają z&nbsp;okazji, bo nie ma nic, co mogłoby ich powstrzymać. Dopóki dysponują działającym exploitem, mogą robić z&nbsp;niego użytek choćby i&nbsp;pięć razy dziennie i&nbsp;po prostu ściągać z&nbsp;twojego telefonu to, na czym im w&nbsp;danym momencie zależy”.</p>

  <p class="calibre8">Claudio zafundował również słuchaczom krótką lekcję historii, przedstawiając im kolejne etapy ewolucji stale ulepszanej technologii systemu Pegasus: od prymitywnych, opartych na socjotechnice i&nbsp;SMS-ach exploitów typu one-click, przez kolejne liczne rekonstrukcje infrastruktury internetowej Pegasusa oraz sprytny zabieg polegający na wykorzystaniu nazw wykonywanych procesów, które naśladowały nazwy legalnych procesów iOS, aż po osiągnięcie przez NSO mistrzostwa w&nbsp;tworzeniu exploitów typu zero-click, zero-day, które wykorzystywały luki w&nbsp;aplikacjach iMessage i&nbsp;Apple Photos. Nawet jeśli Apple odkrył taką lukę i&nbsp;ją załatał, inżynierowie NSO często byli w&nbsp;stanie znaleźć nową i&nbsp;opracować nowe exploity.</p>

  <p class="calibre8">Craig Timberg, który pisał w&nbsp;„Washington Post” o&nbsp;nowoczesnych technologiach i&nbsp;firmach technologicznych, przerwał Claudiowi i&nbsp;poprosił o&nbsp;dodatkowe wyjaśnienia. Wydawał się nieco zaskoczony faktem, że najbardziej dbająca o&nbsp;bezpieczeństwo firma technologiczna świata nie zablokowała Pegasusa. „Jeśli to iMessage jest teraz głównym wektorem [ataku], to czy Apple zaprojektował tę aplikację w&nbsp;wadliwy sposób, który czyni ją szczególnie podatną na ataki?”, zapytał. „I&nbsp;czy jest coś, co Apple powinien zrobić, aby to utrudnić i&nbsp;zmniejszyć ryzyko udanego ataku?”</p>

  <p class="calibre8">Claudio, jak to miał w&nbsp;zwyczaju, namyślał się przez chwilę w&nbsp;milczeniu. Zastanawiał się nad odpowiedzią, bo chciał, by była możliwie precyzyjna. „To niekoniecznie wina Apple’a i&nbsp;tego, że popełnili jakieś błędy przy projektowaniu iMessage”, powiedział po chwili. „Aplikacja iMessage jest tak często wybierana jako wektor ataku z&nbsp;tego samego powodu, dla którego popularnym wektorem ataku były kiedyś SMS-y z&nbsp;linkami, dopóki [w&nbsp;NSO] nie zrezygnowali z&nbsp;tej metody, bo zaczęli być zbyt często przyłapywani. Zasadniczo chodzi o&nbsp;to, że [w&nbsp;NSO] wiedzą, że aplikacja [iMessage] znajduje się na każdym iPhonie. Jest to zatem bardzo atrakcyjny cel, ponieważ wystarczy opracować jednego exploita, żeby móc dobrać się do tych wszystkich urządzeń”.</p>

  <p class="calibre8">Pod koniec wystąpienia Claudio dodał, że jego zdaniem zespołowi Security Lab zostało już niewiele czasu na prowadzenie badań, ponieważ ataki Pegasusem stawały się coraz bardziej wyrafinowane i&nbsp;coraz trudniejsze do wykrycia. Podejrzewał, że inżynierowie NSO mieli świadomość, że Security Lab lub ktoś inny intensywnie tropił Pegasusa. Obserwatorzy obserwowali obserwatorów obserwujących obserwatorów.</p>

  <p class="calibre8">„Musieli się zorientować, że ktoś wykonuje analizy kryminalistyczne”, wyjaśnił Claudio. „NSO widzi, a&nbsp;przynajmniej jest w&nbsp;stanie zobaczyć, że ktoś wykonuje kopię zapasową zainfekowanego urządzenia. Dlatego coraz trudniej jest nam przeprowadzać analizy. Tak jest już od czterech tygodni… Najwyraźniej podjęli jakieś kroki i&nbsp;w&nbsp;rezultacie nasze zadanie staje się coraz trudniejsze. To pierwszy problem. Drugi problem polega na tym, że im częściej będziemy to robić, tym bardziej będziemy zwracać na siebie ich uwagę. I&nbsp;właśnie dlatego tak ważne jest, żebyśmy działali najszybciej, jak to możliwe. Nie mamy technicznych możliwości ukrycia przed nimi naszych działań”.</p>

  <p class="calibre8">Po niemal dwóch godzinach od rozpoczęcia przez Claudia prezentacji Paul Lewis podniósł rękę. „Czy mogę zadać trzy krótkie pytania?”, zapytał. „Ale najpierw chcę ci podziękować, bo wykonaliście kawał naprawdę dobrej roboty”. Sala wybuchła oklaskami. Wszyscy najwyraźniej byli pod wrażeniem tego, co usłyszeli.</p>

  <p class="m0-2sp">Kwestia weryfikacji wyników kryminalistycznych badań przez zewnętrznych specjalistów powracała na kolejnych sesjach. Pewna wymiana zdań na ten temat sprowokowała Claudia do wygłoszenia być może najbardziej znamiennej opinii, jaka padła w&nbsp;trakcie naszej trzyipółdniowej konferencji. Szczerze mówiąc, byłam trochę zaskoczona. Nie tyle treścią wypowiedzi Claudia, co tym, że zdecydował się powiedzieć to na głos. Współpracowałam z&nbsp;nim blisko od ośmiu czy dziewięciu miesięcy i&nbsp;przez cały ten czas bardzo starał się unikać wyolbrzymiania znaczenia wyników analiz kryminalistycznych, które przeprowadzał razem z&nbsp;Donnchą. Był niemalże uczulony na „przesadny entuzjazm” i&nbsp;pod żadnym pozorem nie pozwoliłby sobie okazać go przed grupą dziennikarzy. Dlatego wygłosił swój minimonolog w&nbsp;charakterystyczny dla siebie sposób: nie podnosząc głosu, nie zmieniając tonu ani nawet nie wychylając się do przodu na fotelu, w&nbsp;którym siedział na widowni audytorium. „Chciałem powiedzieć kilka słów, żeby osadzić w&nbsp;szerszym kontekście to, co uważam za wartość uzyskanych przez nas do tej pory dowodów kryminalistycznych”, zwrócił się do przedstawicieli naszych partnerów. „Dane z&nbsp;udostępnionej nam listy są wyjątkowe w&nbsp;tym sensie, że procent analiz kryminalistycznych zakończonych wykryciem w&nbsp;urządzeniu śladów infekcji jest bezprecedensowo wysoki. Zajmuję się branżą cyfrowego nadzoru od dekady. W&nbsp;ciągu tych dziesięciu lat sprawdziłem pewnie kilkaset komputerów i&nbsp;telefonów, a&nbsp;odsetek wykrytych infekcji oprogramowaniem szpiegującym wynosił w&nbsp;najlepszym razie pół procent. A&nbsp;teraz zbliżamy się do osiemdziesięciu procent. Według mnie świadczy to o&nbsp;tym, że mamy całkiem mocne argumenty”.</p>

  <p class="calibre8">Była to najśmielsza deklaracja zaufania do danych z&nbsp;naszej listy oraz do jego własnych metod kryminalistycznych, jaką kiedykolwiek usłyszałam z&nbsp;ust Claudia. On sam pozwolił sobie w&nbsp;tamtym momencie na krótki chichot, tak jakby zaskoczyły go własne słowa. „Posiadamy całą potrzebną dokumentację”, kontynuował. „Przygotujemy zestawienie szczegółowych informacji na temat zastosowanych przez nas rozwiązań technicznych i&nbsp;udostępnimy je tak szybko, jak to będzie konieczne. Jesteśmy gotowi udostępnić je każdemu, kogo pozostali uczestnicy projektu wyznaczą do przeprowadzenia weryfikacji efektów naszej pracy”.</p>

  <p class="m0-2sp">Podczas pozostałych sesji odbyły się między innymi wystąpienia przedstawicieli pierwszego kręgu naszych partnerów, którzy opowiedzieli o&nbsp;pracy, którą już wykonali, a&nbsp;także o&nbsp;wątkach śledztwa, którymi aktualnie się zajmowali. Omówiliśmy między innymi Meksyk, Węgry, Maroko, Indie i&nbsp;Azerbejdżan. Prezentacja na temat Arabii Saudyjskiej była najdłuższa, ponieważ sprawa Chaszukdżiego była kluczowa dla całego projektu. „[Znalezienie dowodów na użycie Pegasusa] to byłaby duża rzecz, bo NSO zdołało wymigać się od odpowiedzialności”, powiedział jeden z&nbsp;prelegentów. Rozmawialiśmy również o&nbsp;tym, jak podzielić między siebie raportowanie w&nbsp;różnych krajach, kto z&nbsp;nas może mieć jakieś dojścia do źródeł wewnątrz NSO i&nbsp;jakiej reakcji możemy spodziewać się po NSO w&nbsp;okresie poprzedzającym publikację. Uzgodniliśmy kilka podstawowych zasad: po pierwsze, nigdy nie wspominać o&nbsp;NSO naszym źródłom; po drugie, przed opublikowaniem nazwiska użytkownika numeru z&nbsp;danej listy zweryfikować to, korzystając z&nbsp;co najmniej dwóch lub trzech źródeł informacji; po trzecie, uzyskać zgodę zidentyfikowanych ofiar inwigilacji i&nbsp;jej potencjalnych celów na publikację ich nazwisk, zwłaszcza jeśli nie są one osobami publicznymi.</p>

  <p class="calibre8">Poświęciliśmy też trochę czasu na omówienie kolejności, w&nbsp;jakiej miałyby ukazywać się publikacje przez pierwsze cztery lub pięć dni, a&nbsp;także kwestię tego, jak dużą swobodę powinny mieć poszczególne redakcje w&nbsp;doborze tematyki pierwszych publikacji.</p>

  <p class="calibre8">Wszyscy byli zgodni, że najważniejszym celem naszego śledztwa jest ujawnienie szokująco wielkiej skali, na jaką wykorzystuje się narzędzia do cyberinwigilacji. Ale ogromna skala miała też swoje wady, jak pokazała nasza dyskusja na temat terminu zakończenia projektu. Grupa w&nbsp;zasadzie zgodziła się na nasze sugestie, by zacząć od opisania historii działaczy na rzecz praw człowieka i&nbsp;dziennikarzy, a&nbsp;wielkie nazwiska z&nbsp;naszej listy odłożyć na później. Zgodziliśmy się również co do optymalnego momentu, w&nbsp;którym należy zwrócić się o&nbsp;oficjalny komentarz do urzędników państwowych, polityków, celebrytów, firmy Apple i&nbsp;innych firm technologicznych, a&nbsp;zwłaszcza do NSO i&nbsp;do przedstawicieli rządów będących klientami firmy. Jedyną naprawdę trudną kwestią było ustalenie daty pierwszych publikacji. Laurent i&nbsp;ja naciskaliśmy na połowę lipca; do tego czasu pozostało już tylko osiem tygodni. Przedstawiciele „Guardiana” przyjechali do Paryża z&nbsp;nadzieją, że uda im się przekonać nas do przesunięcia tego terminu na jesień. Po prawie trzech dniach spotkań stało się jasne, że „Guardian” nie był w&nbsp;tej sprawie odosobniony.</p>

  <p class="calibre8">Craig Timberg z&nbsp;„Washington Post” przyznał, że nie wyobraża sobie ukończenia pracy w&nbsp;dwa miesiące. Wymienił co najmniej osiem wątków sprawy, które zamierzała opisać jego redakcja, a&nbsp;w&nbsp;dwa miesiące można było opracować solidnie nie więcej niż trzy z&nbsp;nich. Jak stwierdził, tak krótki termin oznaczał, że „trzeba będzie pójść na kompromis w&nbsp;zakresie jakości i&nbsp;wnikliwości publikacji”.</p>

  <p class="calibre8">Byłam przekonana, że jesteśmy już blisko skompletowania solidnego, nadającego się do publikacji materiału na temat Meksyku, Indii, Maroka i&nbsp;Węgier. Przy odrobinie szczęścia mogliśmy domknąć także wątek Chaszukdżiego. Im bardziej przedłużaliśmy śledztwo, tym większe było ryzyko zdekonspirowania naszego źródła. „Gdybyśmy brali pod uwagę wyłącznie ilość pracy, jaką trzeba włożyć w&nbsp;przygotowanie publikacji, połowa października rzeczywiście byłaby znacznie rozsądniejszym terminem”, powiedział Laurent w&nbsp;rozmowie z&nbsp;przedstawicielem jednego z&nbsp;naszych nowych partnerów. „Ale my musimy kierować się przede wszystkim oceną ryzyka, na jakie narażamy naszego informatora”.</p>

  <p class="calibre8">Bastian Obermayer z&nbsp;„Süddeutsche Zeitung” bronił lipcowego terminu. Przypomniał wszystkim, że nasza lista zawierała tyle danych, że moglibyśmy tropić kolejne wątki sprawy przez następnych sześć lat i&nbsp;wciąż nie wyczerpać tematu; poza tym pierwsze publikacje wcale nie oznaczały końca naszego śledztwa. „Kiedy już wrzucimy kamień do wody, będzie szansa, że historia się rozwinie, że kolejne źródła zgłoszą się do nas i&nbsp;powiedzą: «Słuchajcie, mam coś więcej»”, stwierdził Bastian. „A&nbsp;przecież nie wrzucamy do wody małego kamyka, tylko całkiem spory głaz”.</p>

  <p class="calibre8">Ostatecznie to Paul Lewis podsumował konferencję i&nbsp;najbliższą przyszłość Projektu Pegasus, proponując kompromisowe rozwiązania. Postulował zapewnienie każdemu z&nbsp;uczestników projektu pewnej redakcyjnej swobody w&nbsp;wyborze materiałów i&nbsp;tematów pierwszych publikacji. Drugi postulat Paula dotyczył weryfikacji wyników badań kryminalistycznych. „Cały projekt oczywiście opiera się na danych, na ich interpretacji i&nbsp;na cyfrowej analizie kryminalistycznej”, podkreślił. „Praca, jaką wykonali Claudio i&nbsp;Amnesty International, była fenomenalna. To naprawdę fantastyczne. Jestem dla nich pełen podziwu. Ale reprezentują tylko jedną organizację. A&nbsp;my musimy mieć stuprocentową pewność. Dlatego dla mnie zewnętrzna weryfikacja jest naprawdę kluczowa”.</p>

  <p class="calibre8">„Sądzę, że leży to w&nbsp;interesie nas wszystkich. Myślę, że jest to także w&nbsp;waszym interesie, w&nbsp;interesie Amnesty International, abyśmy byli całkowicie, stuprocentowo pewni w&nbsp;tej sprawie. Jeśli osiągniemy porozumienie w&nbsp;kwestii zewnętrznej weryfikacji i&nbsp;jeśli zapewnimy wszystkim redakcjom nieco większą swobodę, to myślę, że późny lipiec będzie realnym terminem”.</p>
</div>


<div class="calibre3" id="calibre_link-24">
  <h1 class="chapnum" title="Rozdział 16. „Bardzo ważny wątek śledztwa”. Laurent">Rozdział 16</h1>

  <p class="chaptit">„Bardzo ważny wątek śledztwa”</p>

  <p class="chapwho">Laurent</p>

  <p class="m">Prawnik machnął lekceważąco ręką, gdy Sandrine i&nbsp;ja poprosiliśmy go, żeby na czas naszego pierwszego spotkania usunął ze swojego gabinetu telefon komórkowy i&nbsp;laptopa. „Słuchajcie, wszyscy zdajemy sobie sprawę, że jesteśmy pod obserwacją”, powiedział. „Wiem, że mogą mnie zhakować”. Nie wyjaśnił, kto konkretnie mógł tego dokonać, ale ponieważ od lat zajmował się sprawami dotyczącymi wolności prasy i&nbsp;miał wielu ważnych klientów z&nbsp;branży medialnej&nbsp;&ndash; w&nbsp;tym jednego z&nbsp;naszych partnerów, dziennik „Le Monde”&nbsp;&ndash; było oczywiste, że miał również wrogów, którzy mogli być zainteresowani poddaniem go cyfrowej inwigilacji. Dlatego, jak stwierdził, zawsze zwraca uwagę na to, co trafia na jego telefon komórkowy i&nbsp;co z&nbsp;niego wychodzi. O&nbsp;co więc tyle hałasu?</p>

  <p class="calibre8">Uczestnicy Projektu Pegasus uzgodnili już nieprzekraczalną datę publikacji, która przypadała za niecałe dwa miesiące, a&nbsp;to znaczyło, że była już najwyższa pora na zapewnienie sobie pomocy kompetentnego zespołu prawnego. Prawnik stojący na czele tego zespołu musiał znać wszystkie szczegóły naszego projektu, a&nbsp;my nie chcieliśmy ryzykować omawiania najbardziej poufnych aspektów śledztwa w&nbsp;pomieszczeniu, gdzie znajdował się sprzęt elektroniczny, który można było wykorzystać do podsłuchania treści rozmowy. Dlatego nalegaliśmy z&nbsp;Sandrine, by wszystkie telefony komórkowe i&nbsp;laptopy znalazły się poza gabinetem. Nasz gospodarz w&nbsp;końcu na to przystał, chociaż widać było, że zrobił to nie tyle z&nbsp;przekonania, co raczej dla świętego spokoju.</p>

  <p class="calibre8">Ta jego nieco nonszalancka postawa uległa zmianie wkrótce po rozpoczęciu spotkania.</p>

  <p class="calibre8">Sandrine i&nbsp;ja zaczęliśmy od wyjaśnienia, że przedmiotem naszego dochodzenia jest firma NSO i&nbsp;opracowane przez nią oprogramowanie szpiegujące. Opisaliśmy możliwości Pegasusa, między innymi wykorzystanie exploitów typu zero-click, a&nbsp;także to, jak użytkownik końcowy systemu jest w&nbsp;stanie zdalnie aktywować mikrofon oraz kamerę w&nbsp;zainfekowanym telefonie i&nbsp;za ich pomocą podsłuchiwać i&nbsp;nagrywać rozmowy w&nbsp;czasie rzeczywistym. Nasz rozmówca, mimo wieloletniego doświadczenia zawodowego, był wyraźnie zszokowany tym, co od nas usłyszał. Nie zadawał zbyt wielu pytań, starając się nam nie przerywać, gdy referowaliśmy postępy w&nbsp;śledztwie, jakie udało się poczynić do tamtego dnia, czyli do 21 maja 2021 roku: uzyskanie dostępu do listy z&nbsp;pięćdziesięcioma tysiącami numerów telefonów komórkowych, wybranych jako potencjalne cele inwigilacji przez klientów NSO z&nbsp;wielu różnych państw; ustalenie tożsamości kilkuset użytkowaników numerów z&nbsp;listy, począwszy od dziennikarzy, przez obrońców praw człowieka i&nbsp;opozycjonistów, aż po zwykłych obywateli, którzy znaleźli się na celowniku Pegasusa tylko dlatego, że łączyła ich znajomość z&nbsp;wyżej wymienionymi osobami. Na liście było też wielu adwokatów.</p>

  <p class="calibre8">Opowiedzieliśmy również pokrótce, na czym polegały kryminalistyczne badania urządzeń cyfrowych prowadzone przez specjalistów z&nbsp;Security Lab i&nbsp;dodaliśmy, że Claudio i&nbsp;Donncha wykryli ślady ataku lub infekcji w&nbsp;większości poddanych analizie telefonów; w&nbsp;przypadku iPhone’ów ślady nosiło ponad 80 procent sprawdzonych urządzeń. Naszym zdaniem wyniki te przemawiały jednoznacznie za wiarygodnością listy przekazanej nam przez informatora. Figurowała na niej między innymi wdowa po Dżamalu Chaszukdżim, a&nbsp;my zdobyliśmy dowody, że padła ofiarą ataku Pegasusem w&nbsp;okresie bezpośrednio poprzedzającym zabójstwo jej męża. Na liście znalazł się także Emmanuel Macron oraz kilkunastu wysokich rangą urzędników francuskiej administracji rządowej, którzy zostali wskazani jako potencjalne cele inwigilacji przez klienta NSO z&nbsp;Maroka. Byliśmy pewni, że po opublikowaniu wyników naszego śledztwa sprawa inwigilacji Pegasusem odbije się szerokim echem w&nbsp;całej Europie, Azji, na Bliskim Wschodzie i&nbsp;w&nbsp;obu Amerykach i&nbsp;będzie mieć daleko idące konsekwencje geopolityczne. Spodziewaliśmy się, że na Forbidden Stories i&nbsp;na naszych szesnastu partnerów medialnych wyleje się fala krytyki ze strony negatywnych bohaterów przygotowywanych publikacji, a&nbsp;może nawet zostaną nam wytoczone procesy sądowe.</p>

  <p class="calibre8">Wyjaśniliśmy naszemu rozmówcy, że będziemy potrzebowali konsultacji prawnych dotyczących zarówno ofiar cyfrowej inwigilacji, jak i&nbsp;firmy NSO oraz końcowych użytkowników Pegasusa. Poza tym chcieliśmy zasięgnąć opinii prawnika na temat tego, jakie zarzuty możemy wysunąć na podstawie zebranego przez nas materiału dowodowego, a&nbsp;także skonsultować sposób, w&nbsp;jaki sformułujemy te zarzuty w&nbsp;naszych raportach ze śledztwa. Kluczowe znaczenie miało też wypracowanie jednolitej strategii z&nbsp;zespołami prawnymi wszystkich naszych partnerów. Przede wszystkim jednak potrzebowaliśmy wskazówek, jak dotrzymać obietnicy złożonej naszemu informatorowi i&nbsp;zapewnić mu odpowiednią ochronę.</p>

  <p class="calibre8">Jak przystało na dobrego adwokata, nasz rozmówca starał się z&nbsp;wyprzedzeniem rozpoznać możliwe zagrożenia. Uprzedził, że najbardziej newralgiczny pod tym względem będzie okres tuż po publikacji wyników dochodzenia, a&nbsp;najpoważniejszym problemem najprawdopodobniej nie będą ewentualne pozwy sądowe, tylko zagrożenia czyhające na nasze źródło informacji. Zdaniem prawnika sytuację mogła skomplikować zwłaszcza obecność na liście numeru telefonu prezydenta Macrona oraz innych francuskich urzędników państwowych. Przedstawiciele administracji Macrona prawie na pewno będą argumentować, że względy bezpieczeństwa narodowego są ważniejsze od ochrony tajemnicy dziennikarskiej. Francuskie służby specjalne mogły na przykład stwierdzić, że zagrożone jest bezpieczeństwo ich agentów działających za granicą i&nbsp;na tej podstawie zażądać udostępnienia listy, którą przekazał nam informator. Niewykluczone, że funkcjonariusze francuskich służb pojawią się w&nbsp;biurze Forbidden Stories z&nbsp;sądowym nakazem zajęcia dysku komputerowego zawierającego dane z&nbsp;listy.</p>

  <p class="calibre8">Dobra wiadomość była taka, że nie posiadaliśmy takiego dysku, a&nbsp;dostęp do listy w&nbsp;postaci nieprzetworzonych danych mieliśmy tylko my, czyli Forbidden Stories, oraz Amnesty International&nbsp;&ndash; takiego dostępu nie miał żaden z&nbsp;naszych medialnych partnerów. Prawnik przyznał, że to faktycznie dobra wiadomość. „[Służby bezpieczeństwa] mogą spróbować przeprowadzić w&nbsp;waszym biurze rewizję&nbsp;&ndash; powiedział&nbsp;&ndash; dlatego zadbajmy o&nbsp;to, żeby nie znaleźli tam nic, co mogłoby przysporzyć wam problemów”.</p>

  <p class="m0-2sp">Wraz z&nbsp;ustaleniem ostatecznej daty publikacji zegar zaczął tykać i&nbsp;po raz pierwszy od rozpoczęcia naszego śledztwa poczuliśmy tak wyraźnie presję czasu. Projekt Pegasus nabierał coraz bardziej realnych kształtów, a&nbsp;zarazem pojawiły się obawy, że z&nbsp;uwagi na rosnącą skalę tego przedsięwzięcia może ono wymknąć się nam spod kontroli. Partnerskie redakcje na całym świecie kierowały do pracy nad projektem kolejnych dziennikarzy i&nbsp;wysyłały ich w&nbsp;teren. W&nbsp;rezultacie z&nbsp;dnia na dzień zwiększało się ryzyko, że ktoś popełni błąd, który doprowadzi do zdemaskowania naszego śledztwa. Zdawałem sobie sprawę, że świadomość tego ryzyka ciąży Sandrine. Do jej licznych obowiązków należało dopilnowanie, by wszyscy uczestnicy Projektu Pegasus ściśle przestrzegali ustalonych procedur bezpieczeństwa. Tymczasem jeszcze przed zakończeniem majowej konferencji w&nbsp;Paryżu doszło do niepokojącego naruszenia tych zasad. Przedstawiciel jednego z&nbsp;naszych nowych partnerów zadzwonił do pewnego opozycyjnego polityka w&nbsp;swoim kraju, aby przeprowadzić z&nbsp;nim wywiad jako z&nbsp;potencjalnym celem inwigilacji Pegasusem. Zrobił to pomimo kategorycznego zakazu kontaktowania się w&nbsp;sprawach dotyczących projektu z&nbsp;politykami&nbsp;&ndash; znanymi ze swojej niedyskrecji&nbsp;&ndash; który obowiązywał wszystkich partnerów aż do końcowej fazy śledztwa. A&nbsp;nawet wówczas ewentualne wywiady z&nbsp;politykami miały być przeprowadzane dopiero po wcześniejszym uzgodnieniu tego z&nbsp;nami i&nbsp;pozostałymi uczestnikami projektu.</p>

  <p class="calibre8">„Co to ma być, kurwa!”, wyrwało się Sandrine, gdy dowiedziała się o&nbsp;telefonie do polityka.</p>

  <p class="calibre8">Podczas późniejszej rozmowy z&nbsp;winowajcą była nieco bardziej dyplomatyczna, jednak równie stanowcza. „Być może umknęło to twojej uwadze, kiedy wyjaśniałam zasady naszej współpracy&nbsp;&ndash; powiedziała&nbsp;&ndash; ale coś takiego nie może się więcej powtórzyć”.</p>

  <p class="m0-2sp">Wszyscy uczestnicy Projektu Pegasus pracowali pełną parą i&nbsp;w&nbsp;coraz większym stresie. Współczułem zwłaszcza dziennikarzom i&nbsp;redaktorom z&nbsp;„Le Monde”, którym groziło to samo, co Forbidden Stories, czyli konfrontacja z&nbsp;organami francuskiego państwa, występującymi pod pretekstem ochrony interesu bezpieczeństwa narodowego. Dziennikarze gazety badali między innymi marokańskie wątki sprawy Pegasusa, z&nbsp;których wiele mogło mieć poważne konsekwencje geopolityczne. Martin Untersinger i&nbsp;Damien Leloup, odpowiedzialni w&nbsp;redakcji „Le Monde” za tematy związane z&nbsp;nowoczesnymi technologiami, od ponad czterech miesięcy pracowali intensywnie nad dostarczoną przez nas listą numerów telefonów wytypowanych do inwigilacji przez klienta NSO z&nbsp;Maroka, ustalając tożsamość ich użytkowników i&nbsp;próbując odkryć związki między obiektami zainteresowania marokańskich służb. Analiza danych co tydzień przynosiła nowe niespodziewane odkrycia. Okazało się na przykład, że klient NSO z&nbsp;Maroka wytypował do inwigilacji nie tylko prezydenta Macrona i&nbsp;szefów większości kluczowych resortów jego rządu, ale także wielu urzędników z&nbsp;innych państw europejskich i&nbsp;afrykańskich, byłego ambasadora Stanów Zjednoczonych w&nbsp;Maroku, a&nbsp;nawet osoby z&nbsp;zaufanego kręgu Muhammada VI, w&nbsp;tym członków jego rodziny. Damien dopiero co znalazł na liście numer telefonu teścia króla Maroka. Zasięg i&nbsp;skala tej operacji (marokański klient NSO wybrał do potencjalnej inwigilacji ponad pięć tysięcy numerów) wskazywały na maniakalną aktywność marokańskich służb bezpieczeństwa połączoną ze skrajnym brakiem dyscypliny w&nbsp;ich szeregach.</p>

  <p class="calibre8">Martin i&nbsp;Damien poświęcili dużo czasu na dociekanie motywów, jakimi kierowały się marokańskie służby przy wyborze celów Pegasusa. Wydawało się, że w&nbsp;wielu przypadkach miało to związek z&nbsp;ambicjami politycznymi Maroka w&nbsp;tamtym regionie świata. Dodanie do listy telefonu Emmanuela Macrona, a&nbsp;także jego głównego doradcy do spraw afrykańskich zbiegło się w&nbsp;czasie z&nbsp;podróżą dyplomatyczną Macrona po Afryce. Istotną rolę mogło również odgrywać zaangażowanie Maroka w&nbsp;toczący się od dziesięcioleci konflikt w&nbsp;Saharze Zachodniej, gdzie niepodległościowe aspiracje miejscowej ludności kolidowały z&nbsp;dążeniami Muhammada VI do podporządkowania tego terytorium swojej władzy. Ale Damien przyznawał, że miał kłopot ze wskazaniem, co konkretnie było motorem tych obsesyjnych zapędów do inwigilacji. „Braliśmy pod uwagę kilka wyjaśnień”, powiedział Damien pozostałym uczestnikom Projektu Pegasus. „Żadne z&nbsp;nich nie wydaje się zupełnie przekonujące”.</p>

  <p class="calibre8">Do uzgodnionej przez nas daty publikacji zostały jeszcze dwa miesiące; na tym etapie śledztwa zadawanie jakichkolwiek pytań francuskiemu rządowi było zbyt ryzykowne. Aby nie zdemaskować przedwcześnie naszego dochodzenia, dziennikarze „Le Monde” zachowywali ostrożność nawet przy weryfikowaniu tożsamości francuskich urzędników, których numery telefonów znalazły się na liście potencjalnych celów Pegasusa. Weryfikacja polegała na uzyskaniu potwierdzenia z&nbsp;kilku źródeł, że dany numer z&nbsp;listy należał do konkretnej osoby&nbsp;&ndash; w&nbsp;wypadku braku takiej weryfikacji redakcja „Le Monde” nie mogłaby sobie pozwolić na opublikowanie informacji o&nbsp;tym, że na liście znalazł się numer telefonu komórkowego Emmanuela Macrona. Zwrócenie się do francuskich urzędników państwowych z&nbsp;prośbą o&nbsp;udostępnienie telefonów do analizy kryminalistycznej nie wchodziło, rzecz jasna, w&nbsp;grę. „Nie mogliśmy przecież pójść do Pałacu Elizejskiego i&nbsp;poprosić o&nbsp;telefon Macrona”, stwierdził Damien.</p>

  <p class="calibre8">Redakcja „Le Monde” nie była jednak osamotniona w&nbsp;niełatwym zadaniu badania marokańskich wątków Projektu Pegasus. Reporter jednego z&nbsp;naszych nowych partnerów, portalu informacyjnego Daraj,<em class="calibre5"> </em>nawiązał kontakt z&nbsp;Hadżar Raissouni, marokańską dziennikarką, która uciekła z&nbsp;Rabatu do Sudanu po tym, jak została skazana i&nbsp;na krótko osadzona w&nbsp;więzieniu za uprawianie seksu przedmałżeńskiego ze swoim narzeczonym. Numer telefonu komórkowego Hadżar figurował na liście, więc nadarzała się szansa na poddanie go badaniom kryminalistycznym. Belgijski dziennik „Le Soir” zainteresował się wątkiem marokańskim i&nbsp;przygotowywał własny materiał na ten temat, ponieważ w&nbsp;gronie osób wytypowanych do inwigilacji przez marokańskie służby znalazł się były premier Belgii. Reporterka Radia France również zajmowała się marokańskim wątkiem śledztwa i&nbsp;w&nbsp;tydzień po naszej konferencji w&nbsp;Paryżu skontaktowała się z&nbsp;Josephem Brehamem, paryskim adwokatem, który reprezentował przetrzymywanych w&nbsp;marokańskich więzieniach oraz żyjących na wygnaniu dysydentów z&nbsp;Sahary Zachodniej, i&nbsp;przekonała go do udostępnienia nam telefonu do analizy. 21 maja 2021 roku, czyli tego samego dnia, w&nbsp;którym Sandrine i&nbsp;ja spotkaliśmy się z&nbsp;naszym prawnikiem, Claudio i&nbsp;Donncha znaleźli w&nbsp;telefonie Brehama ślady infekcji oprogramowaniem szpiegującym. Breham zapewnił, że gotów jest udzielić dziennikarce oficjalnego wywiadu. „Nie istnieje żaden powód, który dawałby służbom obcego państwa prawo do zakładania podsłuchu francuskiemu prawnikowi”, powiedział. „Dla takich działań nie ma usprawiedliwienia na gruncie prawnym, etycznym ani moralnym”.</p>

  <p class="calibre8">„Sprawy posuwają się naprzód naprawdę szybko”, poinformowała Sandrine cztery dni później, 25 maja, podczas pierwszego kompleksowego sprawozdania z&nbsp;postępów naszego projektu. Holger Stark z&nbsp;„Die Zeit” planował podróż do Izraela, żeby spotkać się z&nbsp;byłym pracownikiem NSO, który zgodził się opowiedzieć mu o&nbsp;firmie pod warunkiem zachowania anonimowości. Redakcyjny kolega Holgera, Kai Biermann, był już w&nbsp;drodze do Stambułu, gdzie zamierzał porozmawiać z&nbsp;tureckimi urzędnikami, którzy mogliby rzucić nieco więcej światła na sprawę zabójstwa Chaszukdżiego i&nbsp;to, co wydarzyło się później. Dana Priest również miała zarezerwowany bilet do Stambułu, gdzie miała nadzieję spotkać się z&nbsp;narzeczoną Chaszukdżiego i&nbsp;namówić ją na powierzenie nam swojego telefonu w&nbsp;celu przeprowadzenia analizy kryminalistycznej urządzenia. Z&nbsp;kolei w&nbsp;Budapeszcie Szabolcs Panyi badał okoliczności ocieplenia relacji między premierem Węgier Viktorem Orbánem a&nbsp;premierem Izraela Binjaminem Netanjahu, do jakiego doszło mniej więcej w&nbsp;tym samym czasie, w&nbsp;którym NSO sprzedało władzom węgierskim licencję na używanie Pegasusa.</p>

  <p class="calibre8">Stephanie Kirchgaessner z&nbsp;„Guardiana” podzieliła się z&nbsp;pozostałymi uczestnikami projektu notatkami z&nbsp;długiego wywiadu, jaki przeprowadziła z&nbsp;pragnącym zachować anonimowość informatorem dysponującym głęboką wiedzą na temat NSO. Kolega Stephanie z&nbsp;„Guardiana”, Michael Safi, prowadził śledztwo w&nbsp;sprawie możliwego wykorzystania Pegasusa przez Indie do inwigilacji osób blisko związanych z&nbsp;Dalajlamą. „Najpierw Macron, teraz Dalajlama”, zażartował w&nbsp;rozmowie z&nbsp;Sandrine jeden z&nbsp;jej kolegów. „Kto będzie następny? Jezus?”</p>

  <p class="calibre8">Kristof Clerix z&nbsp;belgijskiego tygodnika „Knack” wspólnie z&nbsp;dziennikarzami „Süddeutsche Zeitung” postanowił przyjrzeć się bliżej liście celów wytypowanych do inwigilacji w&nbsp;Rwandzie. Jedną z&nbsp;osób, z&nbsp;którymi chciał się spotkać, była Carine Kanimba, krytykująca rwandyjskie władze w&nbsp;związku ze zbliżającym się procesem jej ojca oskarżonego o&nbsp;terroryzm, porwania i&nbsp;morderstwa. Ojciec Carine, Paul Rusesabagina, którego historia stała się kanwą scenariusza filmu <em class="calibre5">Hotel Rwanda</em>, uratował od śmierci ponad 1200 Hutu i&nbsp;Tutsi podczas fali ludobójstwa, jaka przetoczyła się przez Rwandę w&nbsp;1994 roku. W&nbsp;późniejszych latach stał się zagorzałym krytykiem rwandyjskiej partii rządzącej. W&nbsp;2020 roku został osadzony w&nbsp;areszcie w&nbsp;stolicy kraju Kigali, gdzie przypuszczalnie poddawano go torturom. Było niemal pewne, że w&nbsp;czekającym go procesie zapadnie wyrok skazujący, zwłaszcza że prezydent Rwandy wielokrotnie pozwalał sobie na publiczne wypowiedzi przesądzające o&nbsp;winie Rusesabaginy.</p>

  <p class="calibre8">Miranda Patrucic z&nbsp;OCCRP ustaliła tożsamość użytkowników wielu numerów telefonów wytypowanych do inwigilacji przez operatorów Pegasusa w&nbsp;Azerbejdżanie, w&nbsp;tym piętnastu dziennikarzy, dwudziestu ośmiu prawników i&nbsp;działaczy na rzecz praw obywatelskich oraz pięćdziesięciu czołowych polityków opozycyjnych. Na liście znalazł się nawet wiceminister obrony. Nasi partnerzy z&nbsp;OCCRP przekazali nam również pomyślną wiadomość: Chadidża Ismaiłowa w&nbsp;ciągu kilku najbliższych dni mogła zostać zwolniona z&nbsp;aresztu domowego w&nbsp;Baku. Gdyby faktycznie tak się stało, Miranda i&nbsp;kilkoro innych dziennikarzy z&nbsp;OCCRP planowali spotkać się z&nbsp;Chadidżą w&nbsp;Ankarze i&nbsp;ostrzec ją, że jej telefon mógł zostać zainfekowany Pegasusem.</p>

  <p class="m0-2sp">Zaufanie Claudia do wyników cyfrowych analiz kryminalistycznych przeprowadzanych w&nbsp;Security Lab rosło, podobnie jak jego chęć możliwie najszybszego ukończenia śledztwa. Claudio i&nbsp;Donncha zaczynali deptać NSO po piętach. Najwcześniejsze badania w&nbsp;ramach Projektu Pegasus przeprowadzali na telefonach zainfekowanych w&nbsp;2018 i&nbsp;2019 roku, czyli wkrótce po tym, jak NSO zaczęło używać exploitów typu zero-click. Jednak co najmniej jeden z&nbsp;telefonów komórkowych, które Claudio i&nbsp;Donncha zbadali w&nbsp;maju 2021 roku, został zainfekowany w&nbsp;ciągu ostatnich czterech tygodni.</p>

  <p class="calibre8">Analizy telefonów zainfekowanych w&nbsp;ostatnim czasie przyniosły nowe i&nbsp;nieco zagadkowe odkrycia. Aby zrozumieć ich znaczenie, trzeba było trochę się napocić, na przykład porównując stare kopie zapasowe z&nbsp;nowszymi kopiami tych samych urządzeń, ale ostatecznie Claudio i&nbsp;Donncha nabrali przekonania, że NSO wprowadziło nowe sposoby maskowania swoich działań. Programiści i&nbsp;informatycy z&nbsp;NSO najwyraźniej zdali sobie sprawę, że odkrycie ich exploitów typu zero-click przez ekspertów do spraw cyberbezpieczeństwa było możliwe dzięki temu, że infekcje i&nbsp;próby zainfekowania telefonu pozostawiały w&nbsp;nim ślady, które można było później odnaleźć w&nbsp;plikach kopii zapasowej. Dodali zatem dodatkowe zabezpieczenia. Począwszy od 2020 roku exploity stosowane przez twórców systemu Pegasus zaczęły znacznie dokładniej usuwać z&nbsp;urządzeń ślady ataków i&nbsp;infekcji.</p>

  <p class="calibre8">Bardziej niezwykłe było coś, z&nbsp;czego Claudio i&nbsp;Donncha zdali sobie sprawę dopiero pod koniec maja: oprogramowanie firmy NSO próbowało teraz pisać historię na nowo. Po zainfekowaniu telefonu najnowszą wersją Pegasusa oprogramowanie szpiegujące nie tylko usuwało ślady bieżącej infekcji, ale także próbowało wymazać ślady pozostawione przy okazji wcześniejszych ataków. Z&nbsp;punktu widzenia Claudia i&nbsp;Donnchy dobra wiadomość była taka, że ich narzędzie wciąż było w&nbsp;stanie znajdować stare ślady ataków i&nbsp;infekcji, ponieważ metody ich usuwania zastosowane przez inżynierów z&nbsp;NSO nie były zbyt dokładne. Oprogramowanie usuwało nazwy złośliwych procesów ze zdecydowanej większości kolumn pliku dziennika baz danych w&nbsp;kopii zapasowej. Ale nie ze wszystkich. Zdaniem Donnchy to niedbalstwo wynikało z&nbsp;arogancji pracowników NSO. Wydawało im się po prostu, że są zbyt dobrzy, by ktokolwiek mógł ich przyłapać.</p>

  <p class="calibre8">Z&nbsp;drugiej strony ostatnie odkrycie było o&nbsp;tyle niepokojące, że potwierdzało zasadność obaw żywionych od pewnego czasu przez Claudia i&nbsp;Donnchę&nbsp;&ndash; NSO mogło się zorientować, że jest obiektem cyfrowego śledztwa prowadzonego przez specjalistów z&nbsp;Security Lab. „Nie wiem, czy i&nbsp;na ile NSO ma wgląd [w&nbsp;nasze działania kryminalistyczne]&nbsp;&ndash; przyznał Claudio w&nbsp;rozmowie ze mną i&nbsp;z&nbsp;Sandrine&nbsp;&ndash; ale byłoby z&nbsp;ich strony głupotą, gdyby nie postarali się zapewnić sobie jakiegoś wglądu w&nbsp;to, co dzieje się z&nbsp;telefonem, który już «opanowali». Prawdopodobnie są w&nbsp;stanie sprawdzić, czy ktoś nie manipuluje przy takim urządzeniu”.</p>

  <p class="m0-2sp">Paloma zdawała sobie sprawę, że czas ucieka i&nbsp;trzeba działać szybko, gdy pod koniec maja ponownie wyruszała do Meksyku. Wykorzystanie Pegasusa w&nbsp;Meksyku badaliśmy dłużej niż jakikolwiek inny wątek naszego śledztwa; zaczęliśmy zajmować się tym tematem już podczas prac nad Projektem Kartel, pod koniec 2020 roku. Palomie i&nbsp;reszcie zespołu udało się wpaść na wiele obiecujących tropów, ale jak dotąd okazywały się one nadzwyczaj trudne do powiązania w&nbsp;spójną całość. Cały czas liczyliśmy w&nbsp;tym względzie na Palomę i&nbsp;na efekty naszej coraz bliższej współpracy z&nbsp;Carmen Aristegui, jedną z&nbsp;najbardziej szanowanych i&nbsp;popularnych dziennikarek w&nbsp;Meksyku.</p>

  <p class="calibre8">Carmen odezwała się do nas wkrótce po zakończeniu Projektu Kartel, żeby pogratulować nam wyników śledztwa, a&nbsp;my skorzystaliśmy z&nbsp;okazji i&nbsp;zapytaliśmy, czy byłaby skłonna dołączyć do naszego dochodzenia w&nbsp;sprawie NSO. Wydawała się zainteresowana propozycją. W&nbsp;minionych latach wielokrotnie miała do czynienia z&nbsp;firmą NSO, z&nbsp;jej przedstawicielami handlowymi w&nbsp;Meksyku, jak również z&nbsp;tamtejszymi organami rządowymi mającymi stać na straży prawa do prywatności oraz zasady wolności prasy. Założony przez Carmen serwis informacyjny Aristegui Noticias jako pierwszy opisał nasilający się proceder cyfrowej inwigilacji w&nbsp;Meksyku. Latem 2012 roku na stronach serwisu opublikowano szczegółowe informacje o&nbsp;formalnych i&nbsp;finansowych warunkach umów zawartych przez meksykańską armię z&nbsp;firmą należącą do ówczesnego przedstawiciela handlowego NSO w&nbsp;Meksyku, Susumo Azano. Jak ustalili reporterzy Aristegui Noticias, podpisano w&nbsp;sumie pięć kontraktów, o&nbsp;łącznej wartości od 350 do 400 milionów dolarów; wszystkie „zostały zawarte bez procedury przetargowej, bezpośrednio z&nbsp;firmą Security Tracking Devices SA de CV”. Z&nbsp;ujawnienia tych informacji niewiele wówczas wynikło. Meksykańska armia przeprowadziła wprawdzie parę pobieżnych audytów w&nbsp;sprawie umów z&nbsp;Security Tracking Devices, ale po kilku miesiącach zamknęła dochodzenie, motywując tę decyzję „brakiem znamion naruszenia [obowiązujących przepisów]”.</p>

  <p class="calibre8">Ten raport dotyczący cyberinwigilacji, a&nbsp;także utrzymane w&nbsp;krytycznym tonie artykuły Carmen dotyczące niejasnych transakcji na rynku nieruchomości przeprowadzanych przez prezydenta Enriquego Peñę Nieta, ściągnęły na Carmen baczną uwagę władzy. W&nbsp;rezultacie dziennikarka oraz jej szesnastoletni syn stali się jednymi z&nbsp;pierwszych znanych ofiar Pegasusa. To, że oboje byli celem inwigilacji przy użyciu oprogramowania firmy NSO, zostało potwierdzone przez specjalistów z&nbsp;Citizen Lab w&nbsp;2017 roku. Carmen złożyła wówczas do prokuratury zawiadomienie o&nbsp;podejrzeniu popełnieniu przestępstwa przez rząd Meksyku, ale postępowanie w&nbsp;tej sprawie było celowo opóźniane przez prokuratorów. Carmen zajmowała się problemem cyberinwigilacji w&nbsp;Meksyku dłużej niż jakikolwiek dziennikarz na świecie. Mało kto miał większą od niej wiedzę na ten temat, a&nbsp;jednak to, co usłyszała podczas naszej rozmowy telefonicznej, wzbudziło jej zainteresowanie. Chciała dowiedzieć się czegoś więcej, ale omawianie szczegółów naszego projektu przez niezabezpieczoną linię było zbyt ryzykowne. Dlatego pod koniec marca 2021 roku Paloma przyleciała do Mexico City, żeby osobiście porozmawiać z&nbsp;Carmen.</p>

  <p class="calibre8">W&nbsp;marcu nie mogliśmy jeszcze ujawnić Carmen wszystkich informacji i&nbsp;danych, jakimi dysponowaliśmy. Doszliśmy do wniosku, że w&nbsp;tej sytuacji najlepszą rzeczą będzie przeprowadzenie demonstracji&nbsp;&ndash; porównanie listy kontaktów zapisanej w&nbsp;telefonie Carmen z&nbsp;posiadaną przez nas listą piętnastu tysięcy numerów wybranych przez meksykańskich klientów firmy NSO jako potencjalne cele cyfrowej inwigilacji. Dziesięć minut wystarczyło, by wprawić Carmen w&nbsp;osłupienie. Okazało się, że ponad sześćdziesiąt numerów z&nbsp;jej list kontaktów pokrywało się z&nbsp;numerami z&nbsp;naszej listy. Kilka z&nbsp;nich należało do dziennikarzy; kilka do rodziców studentów zatrzymanych przez lokalną policję, a&nbsp;następnie zamordowanych na polecenie baronów narkotykowych w&nbsp;Ayotzinapa; do urzędnika, który miał nadzorować prowadzone niemrawo śledztwo w&nbsp;sprawie porwania i&nbsp;zabójstwa studentów; do kilkunastu wpływowych postaci z&nbsp;meksykańskiej sceny politycznej, a&nbsp;nawet do katolickiego księdza, nagradzanego przez organizacje praw człowieka za pomoc imigrantom. „Politycy, dziennikarze i&nbsp;ksiądz”, stwierdziła żartobliwie Carmen. „Kto może nas ocalić?”</p>

  <p class="calibre8">Na widok niektórych nazwisk Carmen wyrywał się okrzyk zdumienia: „O&nbsp;rany”, „No nie”, „Tylko nie ona”, „Coś okropnego”. Równie zaskakujące były przesłanki wskazujące na to, że ktoś z&nbsp;administracji Peñi Nieta wykorzystywał system Pegasus do intensywnego szpiegowania politycznych rywali. Na liście potencjalnych celów wytypowanych do inwigilacji znaleźli się bowiem przyjaciele i&nbsp;doradcy Andrésa Manuela Lópeza Obradora (zwanego potocznie AMLO), który w&nbsp;2018 wygrał wybory prezydenckie jako kandydat opozycji. „To jeden z&nbsp;najbardziej zaufanych ludzi obecnego prezydenta”, powiedziała Carmen do Palomy, wskazując na swojej liście kontaktów nazwisko mężczyzny, którego numer telefonu znajdował się także na naszej liście.</p>

  <p class="calibre8">„Mamy na liście także jego kierowcę, jego kardiologa i&nbsp;prezesa jego ulubionego klubu baseballowego”, odparła Paloma.</p>

  <p class="calibre8">„Zobaczmy”, powiedziała Carmen. „Rzeczywiście, jest jego kierowca i&nbsp;kardiolog. Poza tym żona i&nbsp;trójka dzieci. Ile on ma dzieci?”.</p>

  <p class="calibre8">„W&nbsp;sumie czwórkę”, odpowiedziała Paloma. „Na liście jest troje z&nbsp;nich”.</p>

  <p class="calibre8">„Nie ma najmłodszego? Tylko troje starszych?”</p>

  <p class="calibre8">„Tak”.</p>

  <p class="calibre8">Na naszej liście znalazły się także numery osób z&nbsp;najbliższego otoczenia Carmen; większości z&nbsp;nich została dodana do listy wtedy, gdy Carmen po raz pierwszy znalazła się na celowniku meksykańskich władz: jej osobista asystentka, współpracujący z&nbsp;Carmen przez wiele lat producent prowadzonego przez nią programu telewizyjnego, a&nbsp;nawet jej własna siostra. Kiedy następnego dnia Carmen spotkała się z&nbsp;siostrą, okazało się, że w&nbsp;jej telefonie zapisany jest SMS, który Teresa Aristegui otrzymała w&nbsp;2016 roku. Wyglądał jak wiadomość od przyjaciółki: „Zmarł mój ojciec. Jesteśmy załamani. Przesyłam ci adres na wypadek, gdybyś zechciała towarzyszyć nam w&nbsp;tych trudnych chwilach”. Aby poznać adres, Teresa Aristegui miała kliknąć w&nbsp;załączony link. Podobne wiadomości z&nbsp;linkami otrzymywała w&nbsp;2016 roku Carmen: „Mija pięć dni, odkąd moja córka wyszła z&nbsp;domu i&nbsp;nie wróciła. Będę ci bardzo wdzięczna, jeśli udostępnisz jej zdjęcie. Jesteśmy zrozpaczeni”. Albo: „Droga Carmen, mój brat zginął w&nbsp;wypadku. Jestem zdruzgotana. Przesyłam informacje dotyczące czuwania. Mam nadzieję, że weźmiesz w&nbsp;nim udział”. Jeszcze bardziej odrażająca była wiadomość, którą wysłano szesnastoletniemu synowi Carmen: „W&nbsp;Veracruz znaleziono zdekapitowane zwłoki dziennikarki, która zagrażała narcos. Szczegóły na zdjęciach”.</p>

  <p class="calibre8">„Ta technologia trafiła w&nbsp;ręce ludzi, którzy zachowywali się jak zwykłe bandziory i&nbsp;nie potrafili powstrzymać się przed szydzeniem z&nbsp;ofiar, których telefony starali się zainfekować”, stwierdził pewien oburzony ekspert do spraw cyberbezpieczeństwa.</p>

  <p class="calibre8">Carmen dała Palomie do zrozumienia, że chce uczestniczyć w&nbsp;naszym śledztwie. Wspomniała też o&nbsp;czymś bardzo kuszącym: o&nbsp;ukrytym w&nbsp;bezpiecznym miejscu archiwum składającym się z&nbsp;ponad dwudziestu tysięcy dokumentów, które otrzymała od informatora pracującego dla jednego z&nbsp;przedstawicieli handlowych NSO w&nbsp;Meksyku. Ale Carmen potrzebowała czasu do namysłu, jak wykorzystać ten skarb; nie była jeszcze gotowa podzielić się nim z&nbsp;uczestnikami Projektu Pegasus.</p>

  <p class="calibre8">Najważniejsze odkrycie, jakie udało się poczynić podczas sesji porównania naszej listy z&nbsp;listą kontaktów Carmen, związane było z&nbsp;dwunastym dopasowanym numerem. „Ten numer należy do Xaviera Olei”, powiedziała Carmen, wyraźnie zaintrygowana. „To prawnik zajmujący się sprawami karnymi, który w&nbsp;przeszłości był prokuratorem stanowym w&nbsp;Guerrero (…) Prowadził między innymi śledztwo w&nbsp;sprawie śmierci Cecilia Pinedy”. Cecilio był dziennikarzem, o&nbsp;którym Paloma wiedziała wszystko. Jego niewyjaśnione morderstwo, do jakiego doszło w&nbsp;jednym z&nbsp;najbardziej niebezpiecznych rejonów Meksyku&nbsp;&ndash; w&nbsp;miejscu położonym wystarczająco blisko gór, aby zapewnić dogodne warunki do produkcji narkotyków, a&nbsp;zarazem wystarczająco blisko wybrzeża Oceanu Spokojnego, aby ułatwić ich eksport na chłonny rynek amerykański&nbsp;&ndash; było sprawą obserwowaną przez Forbidden Stories od samego początku naszej działalności. Prokurator Olea, który domagał się zapewnienia całodobowej ochrony swojej żonie i&nbsp;dzieciom i&nbsp;zawsze podróżował opancerzonym samochodem, powiedział nam później, że został poinformowany o&nbsp;pogróżkach, które otrzymywał Cecilio, i&nbsp;że było dla niego całkiem oczywiste, że dziennikarz zginął z&nbsp;powodu swoich publikacji na temat działalności karteli narkotykowych, a&nbsp;zwłaszcza porywania miejscowych dla okupu. Olea określił Cecilia mianem „odważnego”, ale sposób, w&nbsp;jaki to powiedział, nie brzmiał wcale jak komplement.</p>

  <p class="calibre8">„Wiesz, Cecilio Pineda również znajduje się na naszej liście”, poinformowała Carmen Paloma.</p>

  <p class="calibre8">„A&nbsp;więc on też mógł być inwigilowany?”, zapytała Carmen. „No cóż, to ma sens. Cecilio Pineda&nbsp;&ndash; to będzie bardzo ważny wątek śledztwa”.</p>

  <p class="m0-2sp">Palomie nie trzeba było tego mówić. Próbowała ustalić numer telefonu Cecilia od pierwszego dnia pracy nad Projektem Pegasus. Udało się jej to dopiero na około dziesięć dni przed spotkaniem z&nbsp;Carmen pod koniec marca 2021 roku. Wkrótce potem zdołała przeprowadzić poufną rozmowę telefoniczną z&nbsp;nerwową wdową po Ceciliu, Marisol. „Nie chcę żadnych problemów”&nbsp;&ndash; tak brzmiały pierwsze słowa, jakie usłyszała od niej Paloma. Marisol powiedziała, że prosiła męża, by przestał zajmować się kartelami narkotykowymi, ale on był uparty. Tak samo jak Marisol. „Nie chcę wiedzieć, kto go zabił”, oświadczyła Palomie podczas ich pierwszej rozmowy. „On nie żyje i&nbsp;nic tego nie zmieni”.</p>

  <p class="calibre8">Marisol potwierdziła nasze wstępne ustalenia&nbsp;&ndash; jeden z&nbsp;numerów na naszej liście rzeczywiście był numerem telefonu komórkowego jej męża. Sygnatura czasowa świadczyła o&nbsp;tym, że numer wybrano do inwigilacji zaledwie miesiąc przed zabójstwem dziennikarza, do którego doszło w&nbsp;marcu 2017 roku. Nie mogliśmy jednak przeprowadzić analizy kryminalistycznej, ponieważ Marisol nie posiadała telefonu męża. Policja zwróciła jej ubranie i&nbsp;buty, które Cecilio miał na sobie w&nbsp;dniu zabójstwa, ale nic ponadto. Marisol poradziła Palomie, żeby skontaktowała się z&nbsp;przyjacielem Cecilia, dziennikarzem Israelem Floresem, który był jedną z&nbsp;pierwszych osób, jakie pojawiły się na miejscu strzelaniny.</p>

  <p class="calibre8">Paloma dotarła do Israela Floresa na początku maja, jednak rozmowa z&nbsp;nim nie tylko nie wyjaśniła, co stało się z&nbsp;telefonem, ale sprawiła, że losy urządzenia wydały się jeszcze bardziej zagadkowe. Israel przyznał, że widział komórkę leżącą na ziemi obok ciężko rannego przyjaciela, ale nie pomyślał o&nbsp;tym, żeby ją podnieść. Opuścił miejsce zdarzenia, żeby udać się z&nbsp;Ceciliem do szpitala; był przy nim, gdy Cecilio zmarł w&nbsp;karetce. Wkrótce potem policja federalna wezwała Israela na przesłuchanie w&nbsp;sprawie śmierci jego przyjaciela. Israel powiedział Palomie, że przesłuchujących go funkcjonariuszy interesowała tak naprawdę jedna rzecz: telefon zabitego dziennikarza. Większość pytań, jakie mu zadano, dotyczyła tego, kto był wówczas najbliżej urządzenia. Gdzie dokładnie znajdowali się ratownicy medyczni? Kto jeszcze mógł mieć dostęp do telefonu?</p>

  <p class="calibre8">Ostatnia podróż Palomy do Meksyku, pod koniec maja 2021 roku, przypominała trochę rollercoaster. Kolejne rozmowy z&nbsp;Marisol, Israelem i&nbsp;oficerami śledczymi meksykańskiej policji nie przyniosły rezultatów. Telefon wciąż pozostawał zaginiony. Tym razem Paloma mogła jednak liczyć na wsparcie ze strony Niny Lakhani z&nbsp;„Guardiana”, która wróciła do Meksyku po tym, jak rok wcześniej pracowała tam nad Projektem Kartel. Redakcje „Proceso” i&nbsp;Aristegui Noticias przydzieliły do naszego projektu swoich najlepszych i&nbsp;najlepiej poinformowanych dziennikarzy śledczych.</p>

  <p class="calibre8">Co najlepsze, Carmen postanowiła w&nbsp;końcu podzielić się dostępem do dwudziestu tysięcy dokumentów ze wszystkimi uczestnikami Projektu Pegasus. Dostęp do tego archiwum mieliśmy uzyskać w&nbsp;tym samym czasie, w&nbsp;którym pozyskaliśmy ostatniego, kluczowego partnera w&nbsp;naszym śledztwie&nbsp;&ndash; izraelską gazetę „Haaretz”.</p>

  <p class="calibre8">Amitai Ziv, dziennikarz pisujący do dodatku ekonomicznego „Haaretz” na tematy związane z&nbsp;telekomunikacją i&nbsp;nowoczesnymi technologiami, wniósł wcześniej bardzo istotny wkład w&nbsp;Projekt Kartel. Sprawa inwigilacji Pegasusem stanowiła poboczny wątek Projektu Kartel i&nbsp;pojawiła się w&nbsp;nim tylko dzięki ustaleniom poczynionym w&nbsp;ostatniej chwili, że system mógł zostać wykorzystany do infiltracji telefonu komórkowego Jorge Carrasco. Amitai pomógł nam wówczas dzięki swoim kontaktom w&nbsp;NSO i&nbsp;konkurencyjnych firmach, a&nbsp;także w&nbsp;całej izraelskiej branży technologicznej. Wiedzieliśmy, że mógłby wnieść to wszystko i&nbsp;jeszcze więcej także do Projektu Pegasus. Ale Sandrine i&nbsp;ja wahaliśmy się z&nbsp;zaproszeniem go do udziału. Izraelska polityka bezpieczeństwa narodowego stanowi znaczne utrudnienie dla tamtejszych dziennikarzy. Wojskowi cenzorzy w&nbsp;Izraelu mają dużą swobodę w&nbsp;blokowaniu informacji prasowych, a&nbsp;przepisy dają im prawo do zapoznania się przed publikacją z&nbsp;każdym materiałem mającym związek z&nbsp;bezpieczeństwem państwa.</p>

  <p class="calibre8">Za trzymaniem „Haaretz” na dystans stanowczo opowiadał się Claudio. Ostrzegał nas, że ryzyko przechwycenia informacji dotyczących naszego śledztwa byłoby zbyt duże, ponieważ Izrael jest małym państwem. Jak wyjaśnił, cyberinwigilacja jest o&nbsp;wiele łatwiejsza do przeprowadzenia, gdy cel znajduje się tuż za rogiem. Jednocześnie prawie wszyscy nasi partnerzy dostrzegali potrzebę włączenia do śledztwa dziennikarzy z&nbsp;Izraela. Po drugim spotkaniu uczestników projektu w&nbsp;Paryżu Sandrine i&nbsp;ja coraz częściej słyszeliśmy podobne prośby. Ponownie przedyskutowaliśmy tę kwestię z&nbsp;Claudiem i&nbsp;ostatecznie udało się nam go przekonać.</p>

  <p class="calibre8">Skontaktowaliśmy się z&nbsp;Amitaiem kilka dni po zakończeniu naszej drugiej paryskiej konferencji, a&nbsp;on przyleciał do Paryża tydzień później. Wydawał się dość zaskoczony skalą wycieku danych z&nbsp;NSO, wynikami badań kryminalistycznych i&nbsp;materiałami, jakie zdążyli już zebrać dziennikarze partnerskich redakcji. Ale kiedy zapytaliśmy go, jaki wpływ będzie miał Projekt Pegasus na NSO i&nbsp;na rząd Izraela, spojrzał na nas z&nbsp;ukosa. „No cóż, żaden”, powiedział rzeczowo. „O&nbsp;NSO pisze się cały czas. Niczego to nie zmienia”. Miał jednak dla nas także bardziej optymistyczne wieści. Zapewnił, że nasze obawy związane z&nbsp;ingerencją wojskowych cenzorów były przesadzone. NSO było prywatną firmą, a&nbsp;zatem Amitai nie musiałby przedkładać urzędnikom Ministerstwa Obrony do wglądu materiałów, które zamierzał opublikować.</p>

  <p class="calibre8">W&nbsp;tamtym czasie idealnie zbiegły się dwa ważne dla naszego projektu wydarzenia. 26 maja 2021 roku Amitai i&nbsp;„Haaretz” oficjalnie dołączyli do grona naszych partnerów&nbsp;&ndash; tego samego dnia Carmen dostarczyła nam pierwszą transzę z&nbsp;dwudziestu tysięcy dokumentów, które pozwalały powiązać ze sobą wiele meksykańskich agencji rządowych, firmę NSO oraz jej przedstawiciela handlowego w&nbsp;Meksyku, nieuchwytnego Uriego Ansbachera.</p>

  <p class="calibre8">Carmen wyjaśniła, że całą tę dokumentację, zapisaną na dwóch zaszyfrowanych pendrive’ach, otrzymała od whistleblowera, który był pracownikiem jednej z&nbsp;wielu firm należących do Uriego Ansbachera. Ten izraelski biznesmen dokładał wszelkich starań, by ukryć przed opinią publiczną wszelkie informacje na temat swoich finansów i&nbsp;działalności biznesowej. Anonimowy demaskator, który swoje e-maile do Carmen podpisywał pseudonimem „Hunter of Hunters” (Łowca łowców), zerwał tę zasłonę tajemnicy. Wśród cyfrowych kopii dwudziestu tysięcy dokumentów, które Carmen otrzymała w&nbsp;2019 roku, znajdowały się między innymi umowy, wyciągi bankowe i&nbsp;dowody płatności, w&nbsp;tym potwierdzenia przelewów ogromnych kwot na konta należące do osoby nazwiskiem „Shalev Holy”. Whistleblower poinformował również Carmen, że jeden z&nbsp;ważniejszych podwładnych Ansbachera, który odbył przeszkolenie z&nbsp;obsługi Pegasusa w&nbsp;siedzibie NSO w&nbsp;Izraelu, na prośbę meksykańskiej administracji rządowej osobiście prowadził cyfrową inwigilację wybranych celów. „Wiedzieli absolutnie wszystko o&nbsp;życiu AMLO”, zapewnił Carmen jej informator. Carmen już w&nbsp;marcu rozpoznała na naszej liście numer telefonu komórkowego pomagiera Ansbachera (na liście figurowało całkiem sporo numerów telefonów operatorów systemu Pegasus, ponieważ używali oni własnych smartfonów do przeprowadzania pokazów dla potencjalnych klientów).</p>

  <p class="calibre8">Carmen nie była gotowa podzielić się z&nbsp;nami tymi danymi w&nbsp;marcu, zanim zaangażowała się oficjalnie w&nbsp;Projekt Pegasus, ani nawet w&nbsp;pierwszych tygodniach po dołączeniu do grona uczestników projektu. Ale teraz, pod koniec maja, całkowicie zaangażowała się we współpracę. Carmen zdawała sobie sprawę, że sprawa wykorzystania Pegasusa w&nbsp;Meksyku to część większej historii o&nbsp;globalnym zasięgu, ale rozumiała również, że sytuacja w&nbsp;jej ojczyźnie jest przykładem tego, co się dzieje, gdy oprogramowanie szpiegujące takie jak Pegasus wykorzystywane jest całymi latami bez odpowiedniego nadzoru i&nbsp;kontroli. Dokumentacja przekazana Carmen przez whistleblowera mogła odegrać kluczową rolę w&nbsp;ukazaniu konsekwencji takiego stanu rzeczy. Istniała realna szansa, że dzięki tym materiałom uda nam się udowodnić, że w&nbsp;Meksyku prywatna firma używała Pegasusa do nieuzasadnionej inwigilacji osób, które nie były przestępcami ani podejrzanymi o&nbsp;popełnienie przestępstw.</p>

  <p class="calibre8">Poczułem wtedy, że nasz projekt złapał nowy wiatr w&nbsp;żagle. Współpracowaliśmy już wcześniej z&nbsp;Amitaiem i&nbsp;dlatego byłem pewien, że dzięki tej współpracy uda się odpowiednio wykorzystać wyjątkowe dokumenty, jakie udostępniła nam Carmen.</p>

  <p class="calibre8">Pod koniec maja 2021 roku nasz nowy partner z&nbsp;Izraela poinformował, że będzie w&nbsp;stanie zorganizować wywiad z&nbsp;nieuchwytnym Urim Ansbacherem.</p>
</div>


<div class="calibre3" id="calibre_link-25">
  <h1 class="chapnum" title="Rozdział 17 . „Nie chodzi tylko o mnie”">Rozdział 17</h1>

  <p class="chaptit">„Nie chodzi tylko o&nbsp;mnie”</p>

  <p class="chapwho">&nbsp;</p>

  <p class="m">Ostatnie dwadzieścia minut oczekiwania na lotnisku było dla Paula Radu najtrudniejsze. „Będzie zaskoczona, gdy cię zobaczy”, powiedziała towarzysząca mu koleżanka, Miranda Patrucic. „Po tak długim czasie”.</p>

  <p class="calibre8">„Po tak długim czasie”, powtórzył Paul nieco melancholijnym tonem. „Tak długim. To prawda… Musi odczuwać ogromną ulgę, że się tu znalazła. Nie mogę sobie nawet wyobrazić, jakie to uczucie, móc znowu podróżować i&nbsp;wreszcie się stamtąd wyrwać”.</p>

  <p class="calibre8">Dwadzieścia minut później Paul i&nbsp;Miranda wciąż przechadzali się nerwowo po wypolerowanej posadzce głównego holu lotniska, nie mając nawet pewności, czy ich przyjaciółka znajdowała się na pokładzie samolotu, który właśnie przyleciał ze stolicy Azerbejdżanu do Ankary. Azerska służba bezpieczeństwa mogła przecież zatrzymać ją na lotnisku w&nbsp;Baku albo nawet w&nbsp;ostatniej chwili wyprowadzić z&nbsp;samolotu. Ale oboje mieli nadzieję, że tak się nie stało.</p>

  <p class="calibre8">„Myślisz, że rozpozna nas w&nbsp;tych maseczkach?”, zagadnęła Miranda.</p>

  <p class="calibre8">„Też się nad tym zastanawiałem”, odparł Paul i&nbsp;zaczął przeciskać się przez tłum podróżnych w&nbsp;kierunku wyjścia z&nbsp;hali przylotów. „Wychodzą. Już wychodzą. Jeszcze moment. Jeszcze tylko chwila”.</p>

  <p class="calibre8">„To przypomina salę porodową”, zażartowała Miranda na widok pasażerów lotu numer 2162, którzy jeden za drugim wyłaniali się z&nbsp;hali przylotów z&nbsp;bagażami w&nbsp;ręku.</p>

  <p class="calibre8">Paul wrócił pamięcią do dnia, gdy po raz ostatni widział Chadidżę Ismaiłową, która od 2014 roku nie opuszczała rodzinnego Baku. Najpierw trafiła do aresztu, potem osadzono ją w&nbsp;więzieniu, a&nbsp;po warunkowym zwolnieniu objęto zakazem opuszczania kraju. Rząd Azerbejdżanu egzekwował ten zakaz z&nbsp;całą bezwzględnością. Kiedy matka Chadidży wyjechała do Ankary, żeby poddać się leczeniu choroby nowotworowej, azerskie władze odrzuciły prośbę dziennikarki, która chciała towarzyszyć matce podczas jej pobytu zagranicą. Kilka miesięcy później nie wyraziły zgody, by Chadidża mogła pojechać do Turcji i&nbsp;pożegnać się z&nbsp;matką, która umierała w&nbsp;tureckim szpitalu.</p>

  <p class="calibre8">„Czy wiesz, ile czasu już minęło?”, zapytał Paul, obserwując korowód podróżnych do głównej hali lotniska. „Prawie osiem lat”.</p>

  <p class="calibre8">W&nbsp;końcu Paul i&nbsp;Miranda dostrzegli za szklanymi drzwiami Chadidżę w&nbsp;różowej koszuli. Halę przylotów opuściła jako jedna z&nbsp;ostatnich, ale nareszcie była wolna. Paul i&nbsp;Miranda podbiegli do zaskoczonej przyjaciółki, która utonęła w&nbsp;ich objęciach. Wszyscy troje śmiali się i&nbsp;płakali jednocześnie. Był to jeden z&nbsp;tych rzadkich momentów, gdy Chadidży Ismaiłowej zabrakło słów.</p>

  <p class="calibre8">„Wow, hej”. To było wszystko, co zdołał wydusić z&nbsp;siebie Paul. „Wow. Wow”.</p>

  <p class="calibre8">„Nareszcie”, wykrztusiła Chadidża, walcząc ze wzruszeniem. „Po tylu latach”.</p>

  <p class="calibre8">„Według naszej rachuby, siedem lat z&nbsp;okładem”, powiedział Paul.</p>

  <p class="calibre8">„Nie, nie, mniej niż siedem”, poprawiła go Chadidża, która szybko odzyskała panowanie nad sobą. Była przede wszystkim dziennikarką, z&nbsp;wykształcenia i&nbsp;z&nbsp;natury. Nawet w&nbsp;chwilach największego wzruszenia ponad wszystko ceniła sobie dokładność. „Siedem lat minęłoby w&nbsp;październiku”.</p>

  <p class="m0-2sp">Chadidża traktowała swój pobyt w&nbsp;Ankarze jako tymczasowy&nbsp;&ndash; zamierzała jak najszybciej wrócić do pracy w&nbsp;Azerbejdżanie&nbsp;&ndash; i&nbsp;czuła się tam gościem. A&nbsp;ponieważ matka wpoiła jej, że nikt nie powinien udawać się w&nbsp;gościnę z&nbsp;pustymi rękami, Chadidża przywiozła swoim gospodarzom własnoręcznie przyrządzone specjały. Dzień przed podróżą spędziła w&nbsp;kuchni, przygotowując dolmę, czyli potrawę z&nbsp;mielonej wołowiny zawiniętej w&nbsp;liście winogron. Dolma trafiła potem na uginający się od sałatek, pieczonych ryb i&nbsp;wina stół podczas uroczystej kolacji, jaką wydali na cześć Chadidży jej przyjaciele w&nbsp;Ankarze. Kolacja, w&nbsp;której oprócz Chadidży, Paula i&nbsp;Mirandy uczestniczyli także dziennikarz Drew Sullivan, siostra Chadidży oraz kilkoro innych przyjaciół, przeciągnęła się do późna w&nbsp;nocy. Było jak za dawnych czasów&nbsp;&ndash; Chadidża nalewała wino, nakładała jedzenie i&nbsp;wyjaśniała pozostałym biesiadnikom, na czym polega sekret przyrządzenia idealnego pilawu. „Ścianki patelni powinny być rozgrzane do tej samej temperatury, co dno”, tłumaczyła. Chadidża, jak miała w&nbsp;zwyczaju, gdy była w&nbsp;odpowiednim nastroju (żeby ją w&nbsp;ten nastrój wprowadzić, nie trzeba było wiele wina), zaśpiewała swoim pięknym głosem <em class="calibre5">Marsz Azerbejdżanu</em>&nbsp;&ndash; pieśń, która w&nbsp;1992 roku, po siedemdziesięciu latach sowieckich rządów, ponownie stała się hymnem jej ojczyzny.</p>

  <p class="calibre8">Paul już od kilku dni czekał niecierpliwie na tę kolację, wspominając wesołe wieczory, jakie spędzał w&nbsp;towarzystwie Chadidży, kiedy jeszcze mógł odwiedzać Baku. Paul, założyciel Projektu Informowania o&nbsp;Przestępczości Zorganizowanej i&nbsp;Korupcji (OCCRP), współpracował z&nbsp;Chadidżą od piętnastu lat, najpierw jako jej mentor, potem równorzędny partner zawodowy. „Chodziliśmy do takiego baru, który mieścił się trochę na uboczu. Imprezowaliśmy tam, a&nbsp;potem szliśmy do Chadidży, żeby jeszcze trochę się rozerwać”, opowiadał Mirandzie, gdy wracali samochodem z&nbsp;lotniska w&nbsp;Ankarze. „Był tam ogromny stół, a&nbsp;na nim wszystko, czego dusza zapragnie, mnóstwo różnego jedzenia. I&nbsp;ciągle go przybywało&nbsp;&ndash; drinki, jedzenie, wszystko. Zaliczyliśmy tam sporo niezłych imprez”.</p>

  <p class="calibre8">„To coś, co uwielbiam w&nbsp;Chadidży”, stwierdziła Miranda. Miranda pracowała w&nbsp;OCCRP od 2006 roku i&nbsp;nadzorowała publikacje dotyczące regionu Kaukazu. Wraz z&nbsp;innymi dziennikarzami dbała o&nbsp;to, by artykuły Chadidży były publikowane nawet wtedy, gdy azerskie władze próbowały zamknąć usta ich autorce. „Uwielbia się bawić. Ma to we krwi. Przyjaciele są dla niej bardzo ważni”.</p>

  <p class="calibre8">„[Chadidża] ciężko pracuje, ale też imprezuje, imprezuje, imprezuje na całego”, wspomina Paul. „Jeśli mam być szczery, to nigdy nie widziałem jej rozgniewanej. Zdarzało mi się widzieć ją trochę zdenerwowaną, na przykład podczas dyskusji na jakiś poważny temat, ale nigdy nie widziałem, żeby uniosła się gniewem”.</p>

  <p class="m0-2sp">Gdy nazajutrz spotkali się ponownie, tym razem po to, by omówić sprawy zawodowe, wszyscy byli zgodni, że uroczysta kolacja z&nbsp;okazji przyjazdu Chadidży udała się znakomicie. Chadidża zaczęła jednak od przeprosin: „Moja siostra powiedziała mi, że wczoraj wieczorem nie pozwoliłam nikomu spokojnie zjeść. Non stop gadałam. A&nbsp;wszyscy bardzo uprzejmie to znosili”.</p>

  <p class="calibre8">„Ależ był czas i&nbsp;na jedzenie”, zapewnił ją Paul. „Poza tym usłyszeliśmy wiele naprawdę ciekawych historii”.</p>

  <p class="calibre8">„No cóż, ktoś powinien mi przerwać, kiedy za dużo mówię”.</p>

  <p class="calibre8">Nie poświęcili wiele czasu na żartobliwe pogawędki, ponieważ teraz, gdy Chadidży udało się bezpiecznie opuścić Azerbejdżan, Paul i&nbsp;Miranda, a&nbsp;także ich kolega z&nbsp;OCCRP Drew Sullivan, mieli wreszcie okazję, by opowiedzieć swojej przyjaciółce o&nbsp;Projekcie Pegasus. „Więc teraz mogę już cię wtajemniczyć”, powiedziała Miranda do Chadidży. „Słyszałaś o&nbsp;NSO? To izraelska firma, która sprzedaje oprogramowanie do prowadzenia cyfrowej inwigilacji”.</p>

  <p class="calibre8">„Okej”, odpowiedziała nieco zdziwiona Chadidża.</p>

  <p class="calibre8">Miranda wyjaśniła okoliczności, w&nbsp;jakich uzyskaliśmy dostęp do listy z&nbsp;numerami wybranymi do inwigilacji, i&nbsp;dodała, że ponad tysiąc z&nbsp;nich to numery zarejestrowane w&nbsp;Azerbejdżanie. Wśród nich był także numer Chadidży i&nbsp;istniało duże prawdopodobieństwo, że jej telefon został zainfekowany oprogramowaniem szpiegującym Pegasus. Na liście znajdował się też numer telefonu adwokata Chadidży. „Program działa w&nbsp;tle i&nbsp;nie zdajesz sobie sprawy z&nbsp;jego obecności w&nbsp;telefonie”, tłumaczyła Miranda. „Po zainfekowaniu urządzenia może przekazywać dalej twoje wiadomości i&nbsp;zdjęcia i&nbsp;daje wgląd we wszystko, co dzieje się w&nbsp;telefonie. Dlatego to takie niebezpieczne, bo zapewnia władzom albo innemu klientowi [NSO] właściwie nieograniczony dostęp do telefonu inwigilowanej osoby, a&nbsp;ona nic o&nbsp;tym nie wie”.</p>

  <p class="calibre8">„I&nbsp;sprzedaż tego jest legalna?”, zapytała Chadidża.</p>

  <p class="calibre8">„Tak”.</p>

  <p class="calibre8">Chadidża bez wahania zgodziła się na wykonanie przez Mirandę kopii zapasowych jej dwóch iPhone’ów i&nbsp;na przesłanie ich do Claudia i&nbsp;Donnchy, którzy mieli poszukać śladów infekcji. Ucieszyła się, że wyniki badania będą dostępne już następnego dnia. Chadidża wyznała, że jest zszokowana tym, jak wielu obywateli Azerbejdżanu mogło stać się celem cyfrowej inwigilacji („to marnotrawstwo publicznych pieniędzy”, skwitowała), ale jej własna obecność na liście nie była dla niej zaskoczeniem. Byłaby zdziwiona, gdyby jej tam zabrakło.</p>

  <p class="calibre8">Zasadniczym źródłem problemów w&nbsp;życiu Chadidży Ismaiłowej i&nbsp;powodem, z&nbsp;którego znalazła się na liście celów Pegasusa, jest fakt, że ona i&nbsp;prezydent Azerbejdżanu Ilham Alijew mają rozbieżne opinie na bardzo wiele tematów, a&nbsp;zwłaszcza na temat Chadidży Ismaiłowej. W&nbsp;rozmowie z&nbsp;przedstawicielami amerykańskiego Departamentu Stanu w&nbsp;2009 roku Alijew nazwał Chadidżę „wrogiem rządu” i&nbsp;zagrożeniem dla wewnętrznej stabilności kraju. Chadidża ma w&nbsp;tej kwestii nieco inne zdanie.</p>

  <p class="m0-2sp">Chadidża Ismaiłowa jest w&nbsp;stanie dokładnie wskazać moment, w&nbsp;którym po raz pierwszy dotarło do niej, że oficjalne opinie rządu są niekoniecznie zgodne z&nbsp;prawdą, a&nbsp;co za tym idzie, także z&nbsp;jej własnymi opiniami. Miała wtedy dziesięć lat i&nbsp;w&nbsp;rodzinnym domu w&nbsp;Baku, ówczesnej stolicy Azerbejdżańskiej Socjalistycznej Republiki Radzieckiej, obserwowała swoich rozemocjonowanych rodziców, którzy oglądali w&nbsp;telewizji transmitowany na żywo mecz piłki nożnej między reprezentacjami Związku Radzieckiego i&nbsp;Turcji. Rodzice Chadidży byli ludźmi wykształconymi, odnoszącymi sukcesy inżynierami. Jej matka zrezygnowała ostatecznie z&nbsp;pracy zawodowej i&nbsp;poświęciła się wychowaniu dzieci, podczas gdy ojciec awansował na wysokie stanowisko w&nbsp;Ministerstwie Energetyki.</p>

  <p class="calibre8">Bardziej obrotni urzędnicy tego najważniejszego i&nbsp;przynoszącego największe dochody do budżetu ministerstwa w&nbsp;sowieckim Azerbejdżanie mieli możliwości uszczknięcia części tych zysków i&nbsp;napełnienia własnych kieszeni, ale nawet jeśli ojciec Chadidży korzystał z&nbsp;tych możliwości, to nie znajdowało to odzwierciedlenia w&nbsp;poziomie życia jego rodziny. Ismaiłowowie mieli wprawdzie letniskowy domek na plaży, dzięki czemu Chadidża i&nbsp;jej rodzeństwo spędzali letnie wakacje, pływając w&nbsp;Morzu Kaspijskim, ale tak jak prawie każda azerska rodzina w&nbsp;połowie lat osiemdziesiątych zaopatrywali się w&nbsp;masło, mięso, mleko, cukier i&nbsp;inne produkty podstawowe w&nbsp;ramach obowiązującego w&nbsp;kraju systemu kartkowego. Chadidża oraz jej bracia i&nbsp;siostry byli często zaganiani przez matkę do pomocy przy robieniu zakupów. Jej mama prawdopodobnie chciała mieć towarzystwo na wypadek, gdyby utknęła na cztery godziny w&nbsp;jakiejś kolejce. Chadidża twierdzi, że połowę swojego wczesnego dzieciństwa spędziła w&nbsp;sklepowych kolejkach.</p>

  <p class="calibre8">Do dziesiątego roku życia Chadidża traktowała te uciążliwe wielogodzinne eskapady jako akty patriotyzmu. Jako konieczne poświęcenie w&nbsp;imię większej sprawy, na które nie potrafiliby się zdobyć mieszkańcy Zachodu. Poświęcenie, które miało zapewnić ostateczny triumf Związku Radzieckiego w&nbsp;zimnej wojnie. Chadidża lubiła w&nbsp;dzieciństwie pisać wiersze sławiące potęgę Związku Radzieckiego. Była bardzo oddaną młodą patriotką.</p>

  <p class="calibre8">A&nbsp;potem przyszedł dzień, gdy w&nbsp;domowym zaciszu oglądała z&nbsp;rodzicami mecz piłki nożnej ZSRR kontra Turcja. Mecz, w&nbsp;którym jej matka i&nbsp;ojciec kibicowali gorąco… Turcji. Mała Chadidża była zaskoczona. Azerowie powinni być dumnymi obywatelami Związku Socjalistycznych Republik Radzieckich. Dlaczego więc jej rodzice kibicowali Turcji? Zapytała o&nbsp;to mamę, która oderwała się na chwilę od zagrzewania do boju tureckich piłkarzy, żeby odpowiedzieć na pytanie. Turcja jest ich bratnim krajem, powiedziała, a&nbsp;Ismaiłowowie, jak większość mieszkańców Azerbejdżanu, wywodzą się z&nbsp;ludów tureckich. Ale zaraz, zastanawiała się Chadidża, czy to nie Rosja jest naszym bratnim krajem? Tego uczono ją w&nbsp;szkole. Mama tymczasem mówiła dalej. Wyjaśniła córce, że Azerbejdżan zajęli w&nbsp;przeszłości Rosjanie, a&nbsp;teraz ich kraj znajduje się właściwie pod okupacją sowiecką. Do rozmowy wtrącił się ojciec Chadidży. Jego słowa wstrząsnęły nią niemal równie mocno jak to, co chwilę wcześniej usłyszała od matki. „Nie mów jej takich rzeczy”, upomniał żonę pan Ismaiłow. „Potem powtórzy to w&nbsp;szkole i&nbsp;będziemy mieć problemy”.</p>

  <p class="calibre8">Chadidża nagle i&nbsp;zupełnie nieoczekiwanie znalazła się w&nbsp;posiadaniu ważnej, nieoficjalnej prawdy. Do dziś śmieje się na wspomnienie momentu, w&nbsp;którym łuski spadły z&nbsp;jej dziesięcioletnich oczu. „Dowiedziałam się, że imperium sowieckie było tak naprawdę imperium rosyjskim i&nbsp;że byliśmy okupowani”, powiedziała. „Dowiedziałam się o&nbsp;naszym turkijskim pochodzeniu. Dowiedziałam się o&nbsp;cenzurze i&nbsp;represjach. A&nbsp;wszystko to w&nbsp;ciągu dziesięciu minut. Przedtem pisałam wiersze o&nbsp;zimnej wojnie i&nbsp;Leninie. Udzielałam się przy okazji szkolnych uroczystości. Wygłaszałam peany na cześć Związku Radzieckiego i&nbsp;mówiłam z&nbsp;zachwytem o&nbsp;tym, w&nbsp;jakim wspaniałym kraju żyjemy. Od tamtego dnia przestałam pisać wiersze. Przestałam uczestniczyć w&nbsp;komunistycznych uroczystościach w&nbsp;szkole. Myślę, że to właśnie tamtego dnia stałam się buntowniczką”.</p>

  <p class="calibre8">Jako nastolatka Chadidża działała w&nbsp;azerskim ruchu niepodległościowym i&nbsp;zanim jeszcze jej rodacy zagłosowali w&nbsp;referendum za niezależnością od Rosjan i&nbsp;ich upadającego imperium, nauczyła się na pamięć wszystkich zwrotek <em class="calibre5">Marszu Azerbejdżanu</em>. Karierę dziennikarską rozpoczęła w&nbsp;rok po odzyskaniu niepodległości przez Azerbejdżan i&nbsp;cieszyła się wolnością pisania, o&nbsp;czym tylko chciała&nbsp;&ndash; o&nbsp;ile skupiała się na popkulturze czy problemach zwykłych ludzi. I&nbsp;dopóki trzymała się z&nbsp;dala od tematów, takich jak polityka i&nbsp;władza.</p>

  <p class="calibre8">Republika Azerbejdżanu dość szybko przekształciła się z&nbsp;obiecującej demokracji w&nbsp;<em class="calibre5">petrostate</em>&nbsp;&ndash; czyli państwo surowcowe zależne od eksportu ropy&nbsp;&ndash; kontrolowane przez garstkę dawnych sowieckich aparatczyków, na czele z&nbsp;byłym szefem azerskiego KGB, Hejdarem Alijewem. Przed śmiercią w&nbsp;2003 roku prezydent Hejdar Alijew zadbał o&nbsp;to, by władza w&nbsp;kraju przeszła w&nbsp;ręce jego czterdziestoletniego syna Ilhama, który zdobył wykształcenie na uniwersytecie w&nbsp;Moskwie i&nbsp;do czasu swojej politycznej koronacji pełnił funkcję wiceprezesa państwowej spółki naftowej, zawierając umowy z&nbsp;największymi zachodnimi koncernami naftowymi.</p>

  <p class="calibre8">Drugie pokolenie reżimu Alijewów skutecznie zastraszyło poważną opozycję polityczną, wykupiło większość krajowych mediów i&nbsp;pozbyło się z&nbsp;nich niemal wszystkich dziennikarzy, którzy robili to, co dziennikarz robić powinien, czyli na przykład próbowali ustalić, na co wydawane są pieniądze z&nbsp;budżetu państwa. Elmar Husejnow, jedyny azerski dziennikarz, który w&nbsp;2005 roku wciąż miał odwagę prowadzić śledztwa w&nbsp;sprawie korupcji na szczytach władzy, został tamtego roku zamordowany na klatce schodowej budynku, w&nbsp;którym mieszkał&nbsp;&ndash; nieustaleni sprawcy oddali do niego sześć celnych strzałów z&nbsp;bliskiej odległości. Lekcja, jakiej klan Alijewów zdawał się udzielać każdemu, kto parał się dziennikarstwem, była całkiem jasna. Ale Chadidża już dawno przestała brać sobie do serca to, czego chciała władza. Brutalne zabójstwo Husejnowa okazało się drugim punktem zwrotnym w&nbsp;jej życiu. Husejnow „jako jedyny mówił głośno o&nbsp;korupcji, której dopuszczali się członkowie Pierwszej Rodziny”, wspomina Chadidża. „Jako jedyny ujawniał ich korupcyjne interesy. I&nbsp;zapłacił najwyższą cenę. Stracił życie”.</p>

  <p class="calibre8">„Tamtego wieczoru, gdy pojawiły się doniesienia o&nbsp;zamachu, od razu przyszło mi do głowy, że my [inni azerscy dziennikarze] również ponosimy odpowiedzialność za to, co się stało. Byliśmy częścią problemu, ponieważ tamci uznali, że łatwo będzie go uciszyć, skoro był sam jeden. Gdyby było nas więcej, nie mogliby liczyć, że zabicie jednego dziennikarza zapewni im spokój. Dlatego byliśmy współwinni jego śmierci”.</p>

  <p class="calibre8">Chadidża postanowiła kontynuować pracę Elmara Husejnowa, choć nie wiedziała wtedy jeszcze nic o&nbsp;prowadzeniu dziennikarskich śledztw w&nbsp;sprawach nadużyć władzy i&nbsp;korupcji ani o&nbsp;tym, jak śledzić fundusze przechodzące przez państwowy koncern naftowy, ani jak namierzać zagraniczne firmy fasadowe, które służyły do ukrywania śladów przepływu pieniędzy. Po naukę i&nbsp;radę zwróciła się do OCCRP założonego w&nbsp;tym samym roku przez Paula Radu i&nbsp;Drew Sullivana. Paul naprowadził ją na świeży trop w&nbsp;postaci wycieku dokumentów finansowych z&nbsp;Panamy; dane pozwalały ustalić rzeczywistych właścicieli firm fasadowych działających w&nbsp;rajach podatkowych na całym świecie. Niektóre z&nbsp;tych dokumentów wskazywały na Alijewa i&nbsp;jego rodzinę. Chadidża skrupulatnie połączyła kropki, a&nbsp;następnie odważnie opublikowała swoje odkrycia w&nbsp;Azerbejdżanie. „To był ogromny przełom”, mówi Paul Radu. „Do tego momentu rodzina Alijewów działała za zaciągniętą kurtyną. Chadidża jako pierwsza tę kurtynę odsłoniła. Uniosła ją na tyle wysoko, by cały świat mógł zobaczyć korupcję reżimu”.</p>

  <p class="calibre8">Szczególnie interesujące były publikacje Chadidży na temat najwyraźniej wybitnie uzdolnionego i&nbsp;niezwykle zaradnego potomstwa Ilhama Alijewa. Chadidża, szefująca wówczas azerskiej filii Radia Wolna Europa/Radia Wolność (RFE/RL), odkryła dokumenty, z&nbsp;których wynikało, że dzieci prezydenta, otrzymującego pensję w&nbsp;wysokości 230 tysięcy dolarów rocznie, zdołały zgromadzić w&nbsp;bardzo młodym wieku ogromne aktywa finansowe. Dwie córki Alijewa jeszcze przed ukończeniem dwudziestego piątego roku życia nabyły znaczące udziały w&nbsp;liniach lotniczych, bankach, firmie będącej operatorem telefonii komórkowej, a&nbsp;także w&nbsp;kopalniach złota i&nbsp;srebra. Oprócz tego posiadały 30 milionów dolarów zainwestowane w&nbsp;nieruchomości na całym świecie. Ich młodszy jedenastoletni brat był właścicielem nieruchomości w&nbsp;Dubaju o&nbsp;wartości 44 milionów dolarów.</p>

  <p class="calibre8">Z&nbsp;kolei teściowie prezydenta Alijewa prowadzili zakrojoną na szeroką skalę działalność gospodarczą w&nbsp;sektorze bankowym, ubezpieczeniowym, turystycznym i&nbsp;kosmetycznym; posiadali też salony samochodowe i&nbsp;firmy budowlane, wszystko pod szyldem rodzinnego przedsiębiorstwa Pasha Holdings. Firma budowlana Paszajewów, rodziny pierwszej damy, wybudowała między innymi centrum handlowe, wieżowiec mieszkalny, hotel Four Seasons, hotel JW Marriott i&nbsp;ośrodek wypoczynkowy Amburan Marriott Beach Resort; inwestycje te powstawały w&nbsp;tempie niezwykle szybkim jak na lokalne standardy. Działalność mniejszych firm z&nbsp;branży budowlanej była spowalniana przez urzędników skarbowych, inspektorów straży pożarnej i&nbsp;inspektorów budowlanych, którzy w&nbsp;zamian za wydanie odpowiednich zezwoleń domagali się łapówek. „Nie jest zaskoczeniem&nbsp;&ndash; zauważył jeden z&nbsp;zagranicznych dyplomatów w&nbsp;Baku&nbsp;&ndash; że projekty Pasha Construction napotykają niewiele takich przeszkód, o&nbsp;ile w&nbsp;ogóle napotykają jakiekolwiek przeszkody, i&nbsp;należą do najszybciej realizowanych w&nbsp;Azerbejdżanie”.</p>

  <p class="calibre8">Już pierwsze publikacje Chadidży ściągnęły na nią uwagę ludzi chroniących w&nbsp;Azerbejdżanie prezydenckie przywileje. Alijewowie „chcą być szanowanymi członkami europejskiej wspólnoty demokratycznej”, stwierdził Gerald Knaus, założyciel i&nbsp;dyrektor ośrodka Europejska Inicjatywa na rzecz Stabilności (European Stability Initiative). „Dlatego dbają o&nbsp;swój wizerunek znacznie bardziej, niż czyniły to w&nbsp;przeszłości europejskie dyktatury”.</p>

  <p class="calibre8">Zagraniczni urzędnicy i&nbsp;dziennikarze śledczy poszli w&nbsp;ślady Chadidży i&nbsp;zaczęli baczniej przyglądać się finansom Alijewów oraz ich praktykom ukrywania i&nbsp;wyprowadzania majątku poza granice kraju. Jeden z&nbsp;urzędników amerykańskiego Departamentu Stanu w&nbsp;swoim raporcie porównał Alijewów do przestępczej rodziny Corleone z&nbsp;filmu <em class="calibre5">Ojciec chrzestny</em> (jego zdaniem prezydent Azerbejdżanu przypominał po trosze chłodnego i&nbsp;racjonalnego Michaela, a&nbsp;po trosze porywczego i&nbsp;niezbyt bystrego Sonny’ego). Żona Alijewa była obiektem uszczypliwych i&nbsp;niezbyt dyplomatycznych komentarzy, dotyczących zwłaszcza jej próżności: „Wygląda na to, że pierwsza dama Mehriban Alijewa przeszła poważną operację plastyczną, prawdopodobnie gdzieś za granicą. Nosi sukienki, które nawet w&nbsp;świecie zachodnim byłyby uważane za prowokacyjne”, czytamy w&nbsp;jednej z&nbsp;depesz z&nbsp;2010 roku, której autorem był amerykański dyplomata pracujący w&nbsp;Azerbejdżanie. „W&nbsp;telewizji, na zdjęciach i&nbsp;na żywo widać wyraźnie, że zabiegi te upośledziły mimikę jej twarzy”.</p>

  <p class="calibre8">Chadidża nie interesowała się tym, na co Alijewowie wydają swoją fortunę, tylko tym, w&nbsp;jaki sposób ją gromadzą. W&nbsp;swojej pracy w&nbsp;RFE/RL skupiała się na obnażaniu korupcyjnych układów na styku polityki, władzy i&nbsp;biznesu. Chciała ustalić, jak prezydent Alijew sfałszował wybory w&nbsp;2008 roku, które zapewniły mu reelekcję. Jak udało mu się przekonać parlament do zniesienia limitu kadencji, dzięki czemu mógł sprawować urząd prezydenta praktycznie dożywotnio. I&nbsp;jak zdołał przeforsować nowe przepisy, zgodnie z&nbsp;którymi rząd mógł ukrywać informacje o&nbsp;finansach państwa przed opinią publiczną.</p>

  <p class="calibre8">Chadidża ujawniła również szczegóły przyznania firmie należącej do córek prezydenta kontraktu o&nbsp;wartości 38,5 miliona dolarów na budowę placu Flagi Narodowej, z&nbsp;najwyższym na świecie masztem flagowym o&nbsp;wysokości 162 metrów (wyższym o&nbsp;prawie dwa metry od podobnego masztu w&nbsp;Korei Północnej). Historia tego masztu miała zresztą rozczarowujący dla Alijewa finał. Zaledwie dwa miesiące później w&nbsp;Tadżykistanie wzniesiono bowiem maszt o&nbsp;wysokości 165 metrów. Nagłośnienie przez RFE/RL tego, jak Azerbejdżan w&nbsp;rekordowo krótkim czasie stracił swój rekord świata, zostało uznane przez kręgi rządowe w&nbsp;Baku za poniżające dla narodu, a&nbsp;tym samym dla głowy państwa.</p>

  <p class="calibre8">Anonimowy informator, który doradzał zarówno Ilhamowi Alijewowi, jak i&nbsp;jego ojcu Hejdarowi, zwrócił uwagę na „niezwykle cienką skórę” młodszego Alijewa i&nbsp;na to, jak po blamażu z&nbsp;masztem flagowym narastał w&nbsp;nim gniew na niezależnych dziennikarzy. „Hejdar nigdy nie dałby się sprowokować do takich niedorzecznych reakcji”, cytowano słowa informatora w&nbsp;jednej z&nbsp;dyplomatycznych depesz. „Ilham reaguje na takie sytuacje bez żadnej subtelności czy rozwagi. «Nie czuję potrzeby, żeby ścierać w&nbsp;proch wszystkich» [oświadczył Ilham]. «Tylko moich wrogów»”.</p>

  <p class="calibre8">„Obsesja Alijewa na punkcie honoru oznacza, że ci, którzy ujawniają i&nbsp;krytykują przypadki korupcji, zawsze będą postrzegani przez niego jako wrogowie państwa”, mówi Knaus. „Rządzący wiedzą, że ich władza jest bardziej krucha, niż mogłoby się na pozór wydawać. Jeśli brak ci pewności siebie, nie tolerujesz żadnego sprzeciwu. Miażdżysz każdego, kto ośmieli się go okazać”.</p>

  <p class="calibre8">Rozprawa z&nbsp;krytykami reżimu była szybka i&nbsp;energiczna. Tych, którzy narazili się władzy, nękano, zatrzymywano i&nbsp;wsadzano do więzień. Bloger, który nakręcił i&nbsp;zamieścił na YouTubie pewien filmik&nbsp;&ndash; przebrany w&nbsp;kostium osła parodiował na nim Ilhama Alijewa&nbsp;&ndash; trafił do więzienia na dwa i&nbsp;pół roku. Wyrok może wydawać się surowy, tłumaczył Alijew prezydentowi jednego z&nbsp;krajów członkowskich Unii Europejskiej, ale był niezbędny „dla ochrony naszej państwowości”.</p>

  <p class="calibre8">Pierwszy poważny cios wymierzony w&nbsp;Chadidżę zadano na początku 2012 roku, kiedy prowadziła śledztwo w&nbsp;sprawie najnowszej i&nbsp;największej afery korupcyjnej klanu Alijewów: defraudacji pieniędzy z&nbsp;rządowego kontraktu o&nbsp;wartości 134&nbsp;milionów dolarów na budowę nowej hali widowiskowej na 23&nbsp;tysiące miejsc, w&nbsp;której miał się odbyć Konkurs Piosenki Eurowizji.</p>

  <p class="calibre8">Chadidża wciąż pamięta datę, gdy do jej domu dotarła nieoznakowana paczka. Było to 7 marca 2012 roku. Wewnątrz koperty znajdowały się ziarniste fotografie&nbsp;&ndash; kadry z&nbsp;filmu wideo. Przedstawiały Chadidżę uprawiającą seks ze swoim chłopakiem. „Dziwko&nbsp;&ndash; napisano w&nbsp;dołączonej do zdjęć notatce&nbsp;&ndash; zachowuj się, bo inaczej zostaniesz zhańbiona”.</p>

  <p class="calibre8">Przyjaciele Chadidży ostrzegali ją, by zachowała ostrożność, ale ona nie posłuchała. Na antenie swojego programu radiowego opowiedziała o&nbsp;szantażu, którego padła ofiarą, i&nbsp;oświadczyła, że prześladowcom nie uda się jej zastraszyć. Nie zamierzała rezygnować z&nbsp;pracy dziennikarskiej. Tydzień później, kiedy cały film został opublikowany na pewnej azerskiej stronie na Facebooku, nie była już taka pewna swojej decyzji. Wraz z&nbsp;chłopakiem prześledziła uważnie wszystkie ujęcia na filmie i&nbsp;na tej podstawie ustaliła, gdzie dokładnie zamontowane były ukryte kamery. Okazało się, że ktoś zdążył już je usunąć, jednak w&nbsp;ścianach zostały kable. Prowadziły nie tylko do sypialni, ale także do salonu i&nbsp;do toalety.</p>

  <p class="calibre8">„Po czymś takim próbujesz sobie przypomnieć, co dokładnie robiłaś [przed ukrytymi kamerami], i&nbsp;to dosłownie paraliżuje twoje życie”, opowiadała nam później Chadidża. „Chodzi mi o&nbsp;to, że twoje ciało przestaje funkcjonować. W&nbsp;moim przypadku trwało to osiem czy dziewięć dni. Przez ten czas nie byłam w&nbsp;stanie skorzystać z&nbsp;toalety. Nie tylko w&nbsp;domu, ale i&nbsp;w&nbsp;miejscach publicznych. [Moje ciało] puchło”.</p>

  <p class="calibre8">„[Inwigilacja] miała realny wpływ na moje zdrowie przez niemal rok. Nie potrafiłam stworzyć żadnego związku z&nbsp;kimkolwiek, za bardzo się bałam. Do dziś nie mam pewności, czy mój chłopak był zamieszany w&nbsp;tę intrygę, czy nie. W&nbsp;takiej sytuacji po prostu nikomu nie ufasz”.</p>

  <p class="calibre8">Chadidża postanowiła jednak, że się nie podda. Niecałe dwa miesiące po tym, jak sekstaśma trafiła na Facebooka, Chadidża opublikowała wyniki swojego śledztwa w&nbsp;sprawie korupcji przy budowie hali widowiskowej Crystal Hall. „Pierwsza rodzina czerpie finansowe korzyści z&nbsp;ogromnego projektu budowlanego dzięki ukrytym udziałom w&nbsp;firmie budowlanej Azenco”, donosiła Chadidża. Ujawniła również, że Azenco w&nbsp;ciągu jednego tylko roku otrzymało kontrakty o&nbsp;łącznej wartości 79 milionów dolarów. „Impreza Eurowizji 2012 będzie miała jeszcze jeden związek z&nbsp;pierwszą rodziną, oprócz nowej hali widowiskowej: zięć prezydenta, piosenkarz Emin Agalarow, będzie zabawiać widzów w&nbsp;przerwach między występami uczestników konkursu” (w&nbsp;kolejnych latach Emin dość konsekwentnie trzymał się z&nbsp;dala od polityki&nbsp;&ndash; aż do 2016 roku, kiedy to popełnił błąd, dzwoniąc do Donalda Trumpa Juniora, żeby zaoferować mu w&nbsp;imieniu Kremla materiały obciążające Hillary Clinton, które sztab Trumpa seniora mógłby wykorzystać w&nbsp;zbliżającej się kampanii wyborczej).</p>

  <p class="calibre8">W&nbsp;ostatecznym rozrachunku historia z&nbsp;szantażem obróciła się przeciwko Alijewowi. W&nbsp;2012 roku Chadidża została zaproszona do Nowego Jorku, aby odebrać doroczną nagrodę Międzynarodowej Fundacja Kobiet w&nbsp;Mediach (International Women’s Media Foundation) przyznawaną dziennikarkom, które wykazały się szczególną odwagą w&nbsp;wykonywaniu swojego zawodu. Skorzystała z&nbsp;okazji, aby publicznie napiętnować rząd Alijewa i&nbsp;inne reżimy. „Milczenie jest tym, czego takie reżimy potrzebują”, powiedziała Chadidża. „Milczenie pozwala im żerować w&nbsp;spokoju na swoich społeczeństwach i&nbsp;pozbawiać je szans. Wraz z&nbsp;konsolidacją władzy i&nbsp;pieniędzy, powstawaniem układów między rządzącymi a&nbsp;przestępcami, paraliżem wymiaru sprawiedliwości, niezależni dziennikarze stają się głównym celem ataków, ponieważ są ostatnim bastionem społecznego oporu wobec korupcji i&nbsp;zorganizowanej przestępczości”.</p>

  <p class="calibre8">Wyglądało na to, że tamto wystąpienie Chadidży było dla „obrońców stabilności” Azerbejdżanu kroplą, która przelała czarę. Chadidża została aresztowana w&nbsp;Baku kilka miesięcy później. Był to dla niej początek zatrzymań, procesów i&nbsp;wyroków na podstawie fałszywych zarzutów; spędziła prawie dwa lata w&nbsp;więzieniu, a&nbsp;potem nałożono na nią zakaz opuszczania kraju. Wyjazd do Ankary pod koniec maja 2021 roku był dla niej pierwszą zagraniczną podróżą od 2014 roku.</p>

  <p class="m0-2sp">Claudio nie palił się do tego, by zadzwonić do Ankary i&nbsp;poinformować Chadidżę o&nbsp;wstępnych wynikach analizy jej telefonów. Czasami, jak sam to ujął, czuł się jak średniowieczny lekarz: nie był w&nbsp;stanie nikogo uratować, a&nbsp;jego rola sprowadzała się do dokładnego policzenia zwłok. Claudio dostarczał ostatnio tak wiele złych wiadomości tak wielu ofiarom Pegasusa, że zaczynało mu to ciążyć. Najgorsze dla niego było to, że nie mógł zaoferować natychmiastowej i&nbsp;skutecznej ochrony, której straumatyzowane ofiary inwigilacji tak bardzo pragnęły. Mógł udzielić im rad, ale nie był w&nbsp;stanie uchronić ich przed szpiegującym oprogramowaniem. „Muszę im powiedzieć: «Wiesz, nie mogę nic dla ciebie zrobić»”, wyznał w&nbsp;rozmowie, jaką odbyliśmy długo po zakończeniu projektu. „«Nie mogę cię zapewnić, że za jakiś czas nie znajdziesz się znowu w&nbsp;takiej samej sytuacji, nie mogę zagwarantować, że za miesiąc czy nawet jutro nie padniesz ofiarą kolejnej infekcji»”.</p>

  <p class="calibre8">Koniec końców Claudio wziął jednak do ręki telefon i&nbsp;zgodnie z&nbsp;umową zadzwonił do Ankary 31 maja 2021 roku. Chadidża nie traciła czasu. „Powiedz mi, jak bardzo źle to wygląda”, poprosiła po odebraniu telefonu.</p>

  <p class="calibre8">Claudio przekazał jej podstawowe informacje. W&nbsp;telefonie znajdowały się ślady licznych ataków lub faktycznych infekcji. Ataki zaczęły się w&nbsp;2018 roku i&nbsp;kontynuowano je w&nbsp;kolejnych latach; daty późniejszych ataków wykraczały daleko poza ramy czasowe naszej listy&nbsp;&ndash; ostatnie przeprowadzono zaledwie kilka tygodni wcześniej. Paul, Miranda i&nbsp;Chadidża mieli sporo pytań dotyczących mechanizmów infekcji, a&nbsp;Claudio cierpliwie na wszystkie odpowiedział. W&nbsp;pewnym momencie Drew wtrącił uwagę, która w&nbsp;jego zamyśle miała zapewne złagodzić cios, jaki stanowiły dla Chadidży wieści przekazane przez Claudia. Zasugerował, że przynajmniej te wiadomości, które Chadidża wysyłała i&nbsp;odbierała za pośrednictwem zaszyfrowanych komunikatorów takich jak Signal, były bezpieczne.</p>

  <p class="calibre8">„Przykro mi”, powiedział Claudio i&nbsp;dodał, że w&nbsp;zasięgu Pegasusa było wszystko, co znajdowało się i&nbsp;co przechodziło przez zainfekowany telefon. „Kiedy na urządzeniu działa tego rodzaju oprogramowanie&nbsp;&ndash; wyjaśnił&nbsp;&ndash; nawet szyfrowanie nie zdaje się na wiele”.</p>

  <p class="calibre8">Claudio obiecał, że poświęci im tyle czasu, ile będą potrzebować, i&nbsp;pozostał na linii, aż uczestnikom spotkania w&nbsp;Ankarze skończyły się pytania. Kiedy się rozłączył, Chadidża wstała i&nbsp;odeszła na bok.</p>

  <p class="calibre8">„No cóż, nie była to dobra wiadomość”, powiedział Drew do pozostałych.</p>

  <p class="calibre8">Claudio, choć znajdował się w&nbsp;Berlinie, wiedział dokładnie, co w&nbsp;tamtej chwili przeżywała Chadidża. Widział to już wiele razy. „Najpierw nie chcą przyjąć tego do wiadomości, a&nbsp;potem stopniowo zaczyna do nich docierać, co się stało i&nbsp;widzisz, jak ogarnia ich przemożne poczucie winy. Widzisz, jak zaczynają myśleć nie o&nbsp;sobie, ale o&nbsp;innych. Kogo jeszcze narazili na niebezpieczeństwo? Kto jeszcze mógł ucierpieć z&nbsp;ich powodu? Prawie zawsze czują się osobiście odpowiedzialni za to, co się stało. Zupełnie jakby myśleli sobie: «Zrobiłem coś złego»”.</p>

  <p class="calibre8">Claudio miał oczywiście rację. Chadidża wiedziała, że na naszej liście znajdowały się numery telefonów jej siostrzenicy, jej siostry, a&nbsp;nawet jej ulubionego taksówkarza. Najbardziej poruszyła ją jednak myśl o&nbsp;tym, że mogło dojść do przechwycenia elektronicznej korespondencji dotyczącej jej przyjaciółki, która zmagała się z&nbsp;rakiem piersi. Chadidża opiekowała się nią po operacji. Do jej zadań należało między innymi fotografowanie rany pooperacyjnej podczas codziennej zmiany opatrunków, a&nbsp;następnie wysyłanie tych zdjęć do onkologa. Chadidża obawiała się, że jakiś łajdak na usługach rządu w&nbsp;Baku mógł użyć Pegasusa do przechwycenia tych bardzo intymnych zdjęć.</p>

  <p class="calibre8">Myślała o&nbsp;tym przez całą bezsenną noc, zanim jeszcze Claudio potwierdził obecność śladów oprogramowania szpiegującego na jej iPhonie. „Czuję się winna”, wyznała swoim przyjaciołom z&nbsp;OCCRP kilka godzin po rozmowie z&nbsp;Claudiem. „Czuję się winna z&nbsp;powodu wiadomości, które wysłałam. Czuję wyrzuty sumienia z&nbsp;powodu moich źródeł informacji, z&nbsp;powodu osób, które wysyłały mi wiadomości, myśląc, że zaszyfrowane komunikatory są bezpieczne i&nbsp;nie mając pojęcia o&nbsp;tym, że mój telefon jest zainfekowany”.</p>

  <p class="calibre8">„Ofiarami są członkowie mojej rodziny. Moi informatorzy i&nbsp;ludzie, z&nbsp;którymi pracowałam, ludzie, którzy powierzali mi swoje prywatne sekrety&nbsp;&ndash; oni wszyscy są ofiarami. Naraziłam tak wiele osób na niebezpieczeństwo i&nbsp;dlatego jestem wściekła na rząd. Jestem wściekła na firmy, które tworzą takie narzędzia i&nbsp;sprzedają je złym ludziom, takim jak reżim Alijewa. To podłe. To ohydne”.</p>

  <p class="calibre8">„Nie chodzi tylko o&nbsp;mnie. Kiedy wrzucili do sieci tamten film, dotknęło to tylko mnie i&nbsp;nikogo więcej. Teraz nie wiem, kto jeszcze mógł paść ofiarą; kto jeszcze znalazł się w&nbsp;niebezpieczeństwie z&nbsp;mojego powodu”.</p>
</div>


<div class="calibre3" id="calibre_link-26">
  <h1 class="chapnum" title="Rozdział 18. Wybór między interesami a wartościami. Laurent">Rozdział 18</h1>

  <p class="chaptit">Wybór między interesami a&nbsp;wartościami</p>

  <p class="chapwho">Laurent</p>

  <p class="m">Jak wykazały dalsze analizy przeprowadzone przez Security Lab, telefon Chadidży był celem ustawicznych ataków. Po raz pierwszy zainfekowano go Pegasusem 28 marca 2019 roku. Pięć dni później operatorzy systemu Pegasus zdobyli dostęp do telefonu po raz drugi, a&nbsp;potem ponownie w&nbsp;maju, czerwcu, lipcu i&nbsp;sierpniu. W&nbsp;pierwszych tygodniach września iPhone Chadidży był atakowany czterokrotnie.</p>

  <p class="calibre8">10 września 2019 roku, trzy dni po kolejnym ataku na telefon Chadidży Ismaiłowej, przedstawiciele NSO Group ogłosili wprowadzenie w&nbsp;firmie nowych zasad ładu korporacyjnego. Jak wyjaśniono w&nbsp;wydanym z&nbsp;tej okazji komunikacie prasowym, zmiany w&nbsp;polityce korporacyjnej firmy miały na celu „dostosowanie jej do wytycznych ONZ dotyczących praw człowieka” oraz „umocnienie jednych z&nbsp;najwyższych w&nbsp;branży standardów etycznych, jakimi firma niezmiennie kieruje się w&nbsp;swojej działalności”. NSO ogłosiło też utworzenie „Komitetu do spraw zarządzania, oceny ryzyka i&nbsp;zgodności z&nbsp;przepisami”, jak również powołanie zespołu niezależnych ekspertów, którzy mieli doradzać kierownictwu firmy w&nbsp;zakresie przestrzegania praw człowieka. W&nbsp;skład tego zespołu weszli były sekretarz oraz były zastępca sekretarza Departamentu Bezpieczeństwa Wewnętrznego Stanów Zjednoczonych, a&nbsp;także były francuski dyplomata, który pełnił w&nbsp;przeszłości funkcję pierwszego sekretarza w&nbsp;ambasadzie Francji w&nbsp;Tel Awiwie, a&nbsp;następnie ambasadora w&nbsp;Stanach Zjednoczonych. NSO poinformowało też o&nbsp;zatrudnieniu nowego generalnego radcy prawnego, Shmuela Sunraya.</p>

  <p class="calibre8">Sunray zapewnił dziennikarzy, że wszedł do firmy z&nbsp;szeroko otwartymi oczami. „Rozumiemy siłę tego narzędzia i&nbsp;zdajemy sobie sprawę z&nbsp;potencjalnych skutków jego niewłaściwego wykorzystania”, oświadczył wkrótce po rozpoczęciu pracy w&nbsp;NSO. „Staramy się postępować właściwie (…) znaleźć odpowiednią równowagę”.</p>

  <p class="calibre8">Nowo ogłoszone zasady oraz nowe struktury organizacyjne służyły, według NSO, jedynie kodyfikacji istniejących już wcześniej i&nbsp;stosowanych przez firmę procedur. W&nbsp;dalszym ciągu miała być prowadzona rygorystyczna weryfikacja wszystkich potencjalnych użytkowników końcowych oferowanego przez NSO systemu cybernetycznego nadzoru klasy wojskowej. Kluczem do tego procesu była indywidualna analiza ryzyka w&nbsp;celu określenia prawdopodobieństwa niewłaściwego wykorzystania systemu przez każde państwo starające się o&nbsp;licencję na użycie Pegasusa. Prawnicy NSO oraz członkowie komitetu do spraw zgodności brali pod uwagę dane dotyczące przestrzegania w&nbsp;danym kraju praw człowieka, respektowania zasad rządów prawa, wolności prasy i&nbsp;wypowiedzi, a&nbsp;także poziom korupcji (NSO twierdziło, że jest świadome istnienia „bardzo wyraźnej zależności pomiędzy skalą korupcji a&nbsp;przestrzeganiem praw człowieka”). Zespół do spraw zgodności dysponował dobrym punktem wyjścia do przeprowadzenia tej procedury lustracyjnej&nbsp;&ndash; były nim coroczne rankingi tworzone przez co najmniej siedem różnych instytucji, w&nbsp;tym tak zwany indeks kontroli korupcji opracowywany przez ekspertów Banku Światowego czy raport „Wolność na świecie” przygotowywany przez organizację Freedom House.</p>

  <p class="calibre8">Azerbejdżan był interesującym przypadkiem, jeśli chodzi o&nbsp;pozycje w&nbsp;tych rankingach. W&nbsp;2019 roku, gdy telefon Chadidży po raz pierwszy został zainfekowany Pegasusem, kraj pod rządami Alijewa znalazł się wśród piętnastu procent najniżej ocenionych państw w&nbsp;rankingu opartym na indeksie kontroli korupcji Banku Światowego&nbsp;&ndash; i&nbsp;był to najlepszy wynik, jaki Azerbejdżan zanotował we wszystkich rankingach. W&nbsp;rankingu „Wolność na świecie” konsekwentnie ocierał się o&nbsp;najgorszą dziesiątkę, uzyskując wynik nieco lepszy niż Korea Północna, Syria, Sudan Południowy, Erytrea czy Gwinea Równikowa i&nbsp;zbliżony do Libii, Somalii, Chin i&nbsp;Arabii Saudyjskiej. W&nbsp;corocznym raporcie Reporterów bez Granic oceniającym poziom ochrony wolności prasy tylko kilkanaście państw na 179 uwzględnionych uzyskało wynik gorszy od Azerbejdżanu.</p>

  <p class="calibre8">To były tylko liczby. Fakty, na podstawie których układano te rankingi, były o&nbsp;wiele bardziej wymowne i&nbsp;drastyczne. Ogólna wymowa corocznych raportów Human Rights Watch o&nbsp;sytuacji w&nbsp;Azerbejdżanie nie ulegała większym zmianom przez prawie dekadę: „Nieustające represje ze strony władz kraju zdziesiątkowały niezależne organizacje pozarządowe i&nbsp;media (…) Sądy skazały co najmniej 25 dziennikarzy oraz działaczy politycznych i&nbsp;młodzieżowych na długie kary więzienia w&nbsp;motywowanych politycznie, niesprawiedliwych procesach (…) bulwersująca sytuacja w&nbsp;zakresie praw człowieka nie uległa poprawie w&nbsp;roku 2018 (…) władze nadal utrzymują ścisłą kontrolę nad społeczeństwem, poważnie ograniczając wolność zrzeszania się, wypowiedzi i&nbsp;zgromadzeń (…) kontynuują też bezwzględną rozprawę z&nbsp;głosami krytyki czy sprzeciwu. Przestrzeń dla niezależnego aktywizmu, krytycznego dziennikarstwa i&nbsp;działalności opozycji politycznej została ograniczona do minimum”.</p>

  <p class="calibre8">W&nbsp;raportach organizacji Human Rights Watch nie brakowało też bardziej szczegółowych informacji o&nbsp;sytuacji w&nbsp;Azerbejdżanie, na przykład na temat przebiegu wyborów powszechnych. Najsilniejsi przeciwnicy polityczni Ilhama Alijewa otrzymali około 3 procent głosów zarówno w&nbsp;wyborach prezydenckich, jak i&nbsp;parlamentarnych, tak że nawet przekupieni przez rząd Alijewa europejscy obserwatorzy nie zdobyli się na oficjalne uznanie głosowania za wolne i&nbsp;sprawiedliwe. „Sam proces wyborczy był zorganizowany na wysokim poziomie”&nbsp;&ndash; brzmiała największa pochwała, jaką mógł zaoferować gospodarzom pewien obserwator z&nbsp;Niemiec. A&nbsp;jednak nawet te 3 procent wciąż budziło niepokój władz kraju, dlatego służba bezpieczeństwa Alijewa nie ustawała w&nbsp;wysiłkach, by zredukować opozycję polityczną do zera.</p>

  <p class="calibre8">„Ci ludzie są w&nbsp;złym stanie psychicznym, i&nbsp;to od wielu lat”, powiedział o&nbsp;swoich krytykach azerski prezydent. „Tych, którzy mają tak negatywny stosunek do własnego narodu i&nbsp;państwa, nie można nazwać inaczej, jak tylko zdrajcami narodu i&nbsp;siłami antynarodowymi”.</p>

  <p class="calibre8">Opozycjonistów zamykano przymusowo w&nbsp;szpitalach psychiatrycznych, często argumentując to koniecznością leczenia „paranoi”. Inni domniemani zdrajcy narodu (a&nbsp;dokładniej prezydenta Alijewa i&nbsp;jego rodziny) byli aresztowani i&nbsp;bici. Jeden z&nbsp;nich powiedział później, że przez godzinę okładano go pałką „tak mocno, że w&nbsp;końcu przestałem odczuwać ból”. Adwokatowi, który zwrócił uwagę na te bezprawne tortury, odebrano uprawnienia do wykonywania zawodu.</p>

  <p class="calibre8">Wymyślone oskarżenia o&nbsp;„chuligaństwo” lub posiadanie narkotyków sprawiły, że wielu przeciwników politycznych Alijewa trafiło na dłuższy czas do więzienia. Dzięki nowym, surowym przepisom uchwalonym przez kontrolowany przez Alijewa parlament, za „obrazę honoru i&nbsp;godności prezydenta” można było otrzymać nawet pięcioletni wyrok pozbawienia wolności. Dwóch mężczyzn, którzy nie przyznali się do zbezczeszczenia pomnika ojca prezydenta, zostało pobitych przez policję, grożono im gwałtem i&nbsp;ostatecznie skazano na dziesięć lat więzienia.</p>

  <p class="calibre8">Działania zbrojne zapoczątkowane ofensywą azerskiej armii w&nbsp;roku 2020&nbsp;&ndash; kolejny epizod trwającego od lat konfliktu między Azerbejdżanem a&nbsp;Armenią&nbsp;&ndash; według raportów międzynarodowych obserwatorów obfitowały w&nbsp;zbrodnie wojenne, których dopuszczały się obie strony konfliktu. Azerowie zaatakowali dzielnice mieszkalne przy użyciu amunicji kasetowej, „zakazanej [przez wiele krajów] ze względu na szerokie pole rażenia i&nbsp;nieprecyzyjność, a&nbsp;także wysoki odsetek niewybuchów, przez co stanowi ona poważne zagrożenie dla ludności cywilnej jeszcze przez długi czas po zakończeniu konfliktu”. Jeńcy ormiańscy byli pozbawiani dostępu do jedzenia, wody, opieki medycznej, uniemożliwiano im sen. Niektórzy z&nbsp;nich zeznali później, że przypalano ich zapalniczkami, poddawano elektrowstrząsom i&nbsp;dźgano metalowymi prętami.</p>

  <p class="calibre8">Sytuacja dziennikarzy w&nbsp;Azerbejdżanie przypomina w&nbsp;pewnym sensie sytuację jeńców wojennych. Nie jest żadną tajemnicą, że stosunek prezydenta Alijewa do mediów w&nbsp;Azerbejdżanie to przemieszanie miłości i&nbsp;nienawiści. Prezydent kocha te media, które kontroluje; w&nbsp;2019 roku były to już prawie wszystkie media w&nbsp;tym kraju. Swego czasu podarował azerskim dziennikarzom 255 mieszkań, a&nbsp;wkrótce potem odebrał nagrodę dla „przyjaciela dziennikarzy”, przyznaną mu już po raz trzeci przez Radę Prasową w&nbsp;Baku. Prezydent nienawidzi natomiast tych nielicznych dziennikarzy i&nbsp;redaktorów, którzy krytykują jego samego i&nbsp;jego rodzinę, a&nbsp;także ośmielają się zadawać pytania o&nbsp;pochodzenie ogromnego majątku, jaki zgromadził klan Alijewów. Tacy dziennikarze nie dostają w&nbsp;prezencie mieszkań. Zamiast tego są nękani i&nbsp;zastraszani i&nbsp;nawet ucieczka z&nbsp;kraju nie zawsze chroni ich przed prześladowaniami.</p>

  <p class="calibre8">Pewna azerska reporterka mieszkająca na stałe w&nbsp;Stanach Zjednoczonych padła w&nbsp;2019 roku ofiarą szantażu podobnego do tego, jakim kilka lat wcześniej próbowano uciszyć Chadidżę Ismaiłową. Otrzymała wysłane przez anonimowego nadawcę z&nbsp;Azerbejdżanu zdjęcia, przedstawiające ją i&nbsp;jej chłopaka w&nbsp;sytuacji intymnej, wraz z&nbsp;żądaniem, by przestała nagrywać audycje poświęcone finansom prezydenta Alijewa. „Masz siedem dni, żeby udowodnić, że z&nbsp;tym skończyłaś”, napisali szantażyści. „Inaczej ujawnimy twoje zdjęcia”.</p>

  <p class="calibre8">Afgan Muchtarli, mąż Lejli Mustafajewej, zaprzyjaźnionej z&nbsp;Chadidżą dziennikarki, która w&nbsp;2014 roku pomogła mi wywieźć moje nagrania z&nbsp;Azerbejdżanu, został porwany w&nbsp;Gruzji w&nbsp;maju 2017 roku (prowadzone przez Afgana i&nbsp;jego żonę dziennikarskie śledztwa w&nbsp;sprawie korupcyjnych afer klanu Alijewów sprawiły, że życie w&nbsp;Baku stało się dla nich zbyt niebezpieczne). Porywacze zawiązali Afganowi oczy, połamali nos i&nbsp;żebra, wepchnęli mu do kieszeni 10 tysięcy euro, po czym wywieźli go do Azerbejdżanu i&nbsp;oddali w&nbsp;ręce tamtejszych stróżów prawa. Afgana aresztowano, a&nbsp;następnie postawiono przed sądem i&nbsp;skazano za „przemyt” (chodziło o&nbsp;te 10 tysięcy euro). Spędził w&nbsp;więzieniu prawie trzy lata.</p>

  <p class="calibre8">Dyktatorskie zapędy Ilhama Alijewa i&nbsp;jego zasłużenie niskie notowania pod względem poszanowania praw człowieka, przestrzegania zasad rządów prawa oraz wolności prasy i&nbsp;wypowiedzi, a&nbsp;także poziomu korupcji od lat stanowiły dla NSO i&nbsp;dla innych zagranicznych partnerów i&nbsp;kontrahentów Azerbejdżanu duży problem, który niełatwo było zamieść pod międzynarodowy dywan. Prezydent Alijew, jak przyznał jeden z&nbsp;amerykańskich dyplomatów, „jest czynnikiem komplikującym nasze zbliżenie z&nbsp;Baku i&nbsp;niestety przyczynia się do tego, że to, co powinno być dla nas cenną ze strategicznego punktu widzenia relacją, wiąże się z&nbsp;koniecznością dokonywania wyboru pomiędzy amerykańskimi interesami a&nbsp;amerykańskimi wartościami”.</p>

  <p class="m0-2sp">W&nbsp;2019 roku Ilham Alijew miał już całkiem dobre rozeznanie, jaką decyzję podejmą światowe demokracje, gdy zostaną postawione przed trudnym wyborem między swoimi interesami a&nbsp;(deklarowanymi) wartościami. W&nbsp;ciągu ponad dwudziestu lat miał wiele okazji, by zajrzeć za kurtynę; pierwsza taka okazja nadarzyła się, gdy w&nbsp;1997 roku został zaproszony do wygłoszenia przemówienia otwierającego seminarium pod nazwą „Projekt na rzecz Wzmacniania Instytucji Demokratycznych”, zorganizowanego przez Kennedy School of Government (Szkołę Administracji Publicznej) na Uniwersytecie Harvarda. Okazało się, że w&nbsp;trakcie seminarium poświęconego nominalnie wzmacnianiu demokratycznych instytucji prawie w&nbsp;ogóle nie mówiło się o&nbsp;demokracji, o&nbsp;prawach człowieka czy o&nbsp;wolności słowa. Nieco więcej uwagi poświęcono rządom prawa, przynajmniej w&nbsp;kontekście bezpieczeństwa instrumentów finansowych i&nbsp;kontraktów biznesowych.</p>

  <p class="calibre8">Ilham Alijew występował na seminarium w&nbsp;dwóch rolach: jako jedyny syn urzędującego prezydenta Azerbejdżanu oraz jako pierwszy wiceprezes Państwowej Spółki Naftowej Republiki Azerbejdżanu (SOCAR). Zarówno moderator seminarium, jak i&nbsp;pierwszy mówca po Ilhamie byli wykładowcami Kennedy School oraz byłymi i&nbsp;przyszłymi urzędnikami Departamentu Obrony Stanów Zjednoczonych. Pozostali prelegenci byli dyrektorami sześciu firm naftowych, które prowadziły już interesy w&nbsp;niepodległym od kilku lat Azerbejdżanie. Ash Carter, do niedawna piastujący stanowisko zastępcy amerykańskiego sekretarza obrony, wygłosił krótkie przemówienie o&nbsp;żywionym przez kraje Zachodu pragnieniu zbudowania silnego partnerstwa wojskowego z&nbsp;ojcem Alijewa oraz o&nbsp;geopolitycznej konieczności zagwarantowania bezpieczeństwa i&nbsp;stabilności Azerbejdżanu. „Chciałbym, żebyście wszyscy przeprowadzili mały eksperyment myślowy i&nbsp;wyobrazili sobie, że w&nbsp;Azerbejdżanie nie ma ropy”, powiedział Carter. „Gdyby w&nbsp;Azerbejdżanie nie było ropy, to nadal byłoby ważne miejsce; byłoby to miejsce ważne geopolitycznie dla Stanów Zjednoczonych. I&nbsp;nadal bylibyśmy nim zainteresowani i&nbsp;gotowi do stworzenia dla niego strategii bezpieczeństwa”.</p>

  <p class="calibre8">Treść wystąpień kolejnych sześciu mówców zadała kłam tej tezie. Ropa naftowa i&nbsp;gaz ziemny stanowiły najważniejszy temat seminarium w&nbsp;Kennedy School, ponieważ wydobycie ropy naftowej i&nbsp;gazu ziemnego było kluczowym polem współpracy pomiędzy Azerbejdżanem a&nbsp;Zachodem. W&nbsp;Europie i&nbsp;Ameryce dawało się odczuć zaniepokojenie perspektywą niedoboru surowców tak istotnych dla komfortu życia obywateli i&nbsp;dla produkcji przemysłowej. Spodziewano się wówczas, że w&nbsp;ciągu najbliższej dekady produkcja ropy w&nbsp;Europie zmniejszy się o&nbsp;prawie 2 miliony baryłek dziennie, podczas gdy popyt na nią wzrośnie o&nbsp;taką samą wartość. Stany Zjednoczone również szykowały się na spadek krajowej produkcji ropy i&nbsp;wzrost cen paliw przy dystrybutorach. Tymczasem trzy kraje posiadające około 250 miliardów baryłek potwierdzonych rezerw ropy&nbsp;&ndash; Iran, Irak i&nbsp;Libia&nbsp;&ndash; okazały się niewiarygodnymi partnerami handlowymi. Azerbejdżan był jednym z&nbsp;najważniejszych niewykorzystanych źródeł ropy i&nbsp;gazu w&nbsp;dawnych republikach radzieckich. Wielkie koncerny naftowe z&nbsp;Europy i&nbsp;Stanów Zjednoczonych wprost przebierały nogami, by przyłączyć się do eksploatacji tamtejszych złóż i&nbsp;czerpać z&nbsp;tego zyski.</p>

  <p class="calibre8">Wiceprezes SOCAR Ilham Alijew osobiście nadzorował opracowanie i&nbsp;podpisanie umowy o&nbsp;podziale produkcji, zawartej przez jego firmę z&nbsp;wieloma największymi koncernami naftowymi na świecie. Dzięki tej „umowie stulecia” do Azerbejdżanu popłynęła szerokim strumieniem gotówka oraz ekspercka wiedza, czyli to, co niezbędne do zorganizowania wydobycia płynnego czarnego złota z&nbsp;dna Morza Kaspijskiego i&nbsp;dostarczenia go na chłonne rynki europejskie i&nbsp;nie tylko europejskie. Plan zakładał budowę trzech rurociągów do przesyłu cennego produktu eksportowego Azerbejdżanu.</p>

  <p class="calibre8">Pierwsza partia ropy wydobytej przez międzynarodową spółkę została przesłana z&nbsp;Morza Kaspijskiego do nowo wybudowanego terminalu lądowego zaledwie dziewięć dni przed seminarium na Harvardzie, a&nbsp;zapowiadało się, że będzie to tylko kropla w&nbsp;nowym i&nbsp;rosnącym wiadrze. Najbardziej optymistyczne szacunki dotyczące rezerw ropy pod dnem Morza Kaspijskiego mówiły o&nbsp;ponad 200 miliardach baryłek, co wystarczyłoby do zaopatrywania całej Europy przez prawie czterdzieści lat. To liczby jak z&nbsp;Arabii Saudyjskiej&nbsp;&ndash; zauważył jeden z&nbsp;dyrektorów do spraw rozwoju firmy Pennzoil. Nawet jeśli większość tych rezerw należała do Iranu, Gruzji, Kazachstanu, Turkmenistanu i&nbsp;Rosji, to potwierdzone 7 miliardów baryłek w&nbsp;azerskim sektorze Morza Kaspijskiego wciąż stanowiło bardzo kuszącą perspektywę. „Przed koncernem Exxon i&nbsp;innymi firmami z&nbsp;naszej branży stoją w&nbsp;Azerbejdżanie dwa zadania”, wyjaśnił podczas seminarium jeden z&nbsp;prelegentów. „Pierwszym jest odkrycie złóż i&nbsp;oszacowanie ich wielkości, pozostałych rezerw, a&nbsp;następnie, miejmy nadzieję, zaprojektowanie i&nbsp;wybudowanie wielu tras przesyłowych do wielu rynków. Slogan, który stał się popularny w&nbsp;branży naftowej, a&nbsp;obecnie także w&nbsp;SOCAR, brzmi: «Szczęście to wiele rurociągów». W&nbsp;pełni popieramy tę koncepcję”.</p>

  <p class="calibre8">Sześciu dyrektorów firm naftowych na Harvardzie chwaliło postępy, jakie Azerbejdżan poczynił w&nbsp;ciągu zaledwie sześciu lat od uzyskania niepodległości. Pracownicy zachodnich firm naftowych w&nbsp;Baku mogli stołować się w&nbsp;znakomitych restauracjach serwujących dania kuchni chińskiej, meksykańskiej czy cajuńskiej. Mogli kupić włoskie garnitury, francuskie wino i&nbsp;inne dobra luksusowe. Azerowie uczyli się pilnie angielskiego&nbsp;&ndash; języka międzynarodowego handlu. Wszyscy uczestnicy seminarium w&nbsp;Kennedy School nie szczędzili także pochwał pod adresem ojca Ilhama&nbsp;&ndash; za jego dalekowzroczną politykę, która nie tylko przyciągnęła zagraniczne inwestycje, ale objęła je ochroną prawną i&nbsp;sądową: „Prosperujący, świecki Azerbejdżan może być wzorem do naśladowania dla pozostałych republik poradzieckich (…) Azerbejdżan jest nadzwyczaj wiarygodnym partnerem w&nbsp;rozwoju przemysłowym, nie tylko dla naszej branży, ale także, jak sądzę, dla przedstawicieli innych dziedzin przemysłu (…) Postęp, jakiego udało się tu dokonać, prawdopodobnie nie ma precedensu w&nbsp;całej historii przemysłu naftowego”.</p>

  <p class="calibre8">Po szesnastu latach przyjaznych przemysłowi naftowemu rządów Ilhama Alijewa, wszystko to, czego nauczył się on przed dwudziestu laty jako wiceprezes państwowego koncernu naftowego, nadal miało zastosowanie. Jego bardzo niskie notowania w&nbsp;dziedzinie praw człowieka, rządów prawa, wolności słowa i&nbsp;prasy, a&nbsp;także bardzo wysokie notowania w&nbsp;rankingach korupcji były, ogólnie rzecz biorąc, nieistotne. Tak długo, jak Azerbejdżan pomagał w&nbsp;zaspokajaniu zapotrzebowania europejskiego rynku na ropę i&nbsp;gaz i&nbsp;dopóki dzielił się zyskami z&nbsp;garstką potężnych europejskich i&nbsp;amerykańskich korporacji, nikt nie zamierzał odmawiać mu tego, na czym mu zależało. Ani zbyt głośno krytykować nawet za najbardziej haniebne postępki.</p>

  <p class="calibre8">Przekonałem się o&nbsp;tym na własne oczy na początku 2014 roku, podczas podróży służbowej do Baku, dokąd udałem się jako członek korpusu prasowego towarzyszącego oficjalnej delegacji prezydenta Hollande’a i&nbsp;dyrektorów francuskich firm energetycznych. Opozycyjni politycy, działacze praw człowieka i&nbsp;dziennikarze w&nbsp;Azerbejdżanie byli inwigilowani, szantażowani, torturowani i&nbsp;więzieni, ale ich los nie był tematem oficjalnych rozmów prowadzonych przez członków francuskiej delegacji. Kiedy starałem się odszukać ofiary okrutnej kampanii wymierzonej w&nbsp;krytyków rządów Alijewa, sam padłem ofiarą represji i&nbsp;kradzieży (azerskie służby bezpieczeństwa bezprawnie skonfiskowały nasze dyski komputerowe), a&nbsp;później zostałem zaciągnięty do francuskiego sądu i&nbsp;bezskutecznie pozwany o&nbsp;zniesławienie. Prezydentowi Alijewowi nie spodobało się, że nazwaliśmy Azerbejdżan „dyktaturą”.</p>

  <p class="calibre8">Tego samego roku próbowałem poruszyć kwestię nieprzestrzegania praw człowieka w&nbsp;Azerbejdżanie podczas wspólnego wystąpienia prezydenta Hollande’a i&nbsp;prezydenta Alijewa w&nbsp;Pałacu Elizejskim. Było to naruszenie zasad protokołu&nbsp;&ndash; reporterzy nie powinni wykrzykiwać pytań w&nbsp;trakcie pozowania do zdjęć&nbsp;&ndash; ale czasami protokół nie ma znaczenia. Ponad dziewięćdziesięciu obywateli Azerbejdżanu było przetrzymywanych w&nbsp;więzieniu za krytykowanie Alijewa lub za działalność opozycyjną. Lejla Junus, jedna z&nbsp;najodważniejszych działaczek na rzecz praw człowieka, którą Hollande i&nbsp;ja poznaliśmy w&nbsp;Baku, została uwięziona sześć miesięcy wcześniej pod wątpliwymi zarzutami oszustwa i&nbsp;uchylania się od płacenia podatków. Odmawiano jej również bardzo potrzebnej opieki medycznej. „Panie prezydencie”, krzyknąłem do Hollande’a zza kordonu, gdy przywódcy obu państw szli w&nbsp;kierunku limuzyny Alijewa. „Czy rozważał pan poproszenie swojego gościa o&nbsp;uwolnienie więźniów politycznych w&nbsp;jego kraju?”</p>

  <p class="calibre8">„Rozmawialiśmy o&nbsp;tym”, odparł Hollande.</p>

  <p class="calibre8">„A&nbsp;jaka była jego odpowiedź?”</p>

  <p class="calibre8">Prezydent Alijew ledwie rzucił na mnie okiem. Nie spuszczał wzroku z&nbsp;Hollande’a.</p>

  <p class="calibre8">„Że zamierza uważnie przyjrzeć się tej sprawie”, odpowiedział Hollande.</p>

  <p class="calibre8">„A&nbsp;co ze sprawą Lejli Junus, którą spotkał pan w&nbsp;Baku?”, zapytałem. Moje pytanie na moment przykuło uwagę Alijewa. Nie rozumiał zbyt wiele po francusku, ale najwyraźniej rozpoznał znajomo brzmiące nazwisko.</p>

  <p class="calibre8">„To już zrobione”, stwierdził stanowczo Hollande, co miało chyba oznaczać, że poruszył tę kwestię w&nbsp;rozmowie z&nbsp;Alijewem. Prezydenci uśmiechnęli się do siebie, uścisnęli sobie dłonie i&nbsp;rozstali się&nbsp;&ndash; Hollande wrócił do swojej rezydencji, a&nbsp;Alijew ruszył przez wysypany żwirem podjazd w&nbsp;kierunku otwartych drzwi czekającej na niego limuzyny.</p>

  <p class="calibre8">Próbowałem dalej, tym razem z&nbsp;Alijewem. „Czy planuje pan uwolnić więźniów politycznych w&nbsp;swoim kraju?”, spytałem po angielsku. Niewzruszony Alijew zmierzał w&nbsp;stronę samochodu, jakby w&nbsp;ogóle mnie tam nie było. „Co zamierza pan zrobić w&nbsp;sprawie Lejli Junus?”</p>

  <p class="calibre8">Ilham Alijew najwyraźniej nie czuł potrzeby odpowiadania na takie pytania, a&nbsp;już na pewno nie czuł się do tego zobowiązany. Odjechał, nie zwracając na mnie uwagi. Hollande odrzucił później moją prośbę o&nbsp;wywiad, podczas którego chciałem poruszyć sprawę naruszeń praw człowieka w&nbsp;Azerbejdżanie.</p>

  <p class="calibre8">Utrzymał się status quo.</p>

  <p class="calibre8">Urzędnicy amerykańskiego Biura do spraw Etyki zignorowali fakt, że SOCAR wydał 750 tysięcy dolarów na wino i&nbsp;obiad dla amerykańskich kongresmenów, uczestniczących w&nbsp;zorganizowanej w&nbsp;Baku konferencji „USA&ndash;Azerbejdżan: wizja przyszłości”. Członkowie delegacji Kongresu zostali obdarowani jedwabnymi chustami, kryształowymi zestawami do herbaty i&nbsp;dywanami. Lobbyści w&nbsp;Stanach Zjednoczonych i&nbsp;Europie chętnie przyjęli miliony dolarów, aby zdławić raport o&nbsp;sytuacji więźniów politycznych w&nbsp;Azerbejdżanie. Wysłannicy Alijewa wydali podobno 30 milionów euro, by przekonać członków Rady Europy, których jedyną misją jest wspieranie demokracji na kontynencie europejskim, do zignorowania notorycznego łamania przez Azerbejdżan praw człowieka.</p>

  <p class="calibre8">W&nbsp;październiku 2017 roku Europejski Bank Odbudowy i&nbsp;Rozwoju zatwierdził pożyczkę w&nbsp;wysokości 450 milionów euro na sfinansowanie budowanego przez SOCAR (i&nbsp;zagranicznych partnerów firmy) gazociągu z&nbsp;Azerbejdżanu do Europy Zachodniej. W&nbsp;marcu następnego roku Europejski Bank Inwestycyjny wsparł budowę tego gazociągu pożyczką w&nbsp;wysokości 930 milionów euro. „EBI nie uzależnił przyznania pożyczki od poprawy sytuacji w&nbsp;zakresie praw człowieka&nbsp;&ndash; stwierdzono w&nbsp;raporcie Human Rights Watch&nbsp;&ndash; mimo że zgodnie z&nbsp;zapisami Karty Praw Podstawowych UE nie powinien finansować projektów, które zachęcałyby lub wspierałyby łamanie praw człowieka”.</p>

  <p class="calibre8">Dokładnie rok później, niedługo po uruchomieniu nowego rurociągu, prześladowana od dawna Chadidża Ismaiłowa padła ofiarą nowego, systematycznego naruszania prywatności przy użyciu systemu Pegasus. A&nbsp;teraz, pod koniec maja 2021 roku, ponad półtora roku po tym, jak NSO zapowiedziało wprowadzenie Polityki Poszanowania Praw Człowieka, ogłosiło gwiazdorski skład swojego nowego komitetu do spraw zarządzania, oceny ryzyka i&nbsp;zgodności z&nbsp;przepisami i&nbsp;pochwaliło się swoim niezwykle rygorystycznym programem weryfikacji potencjalnych klientów&nbsp;&ndash; a&nbsp;także przystąpiło do opracowywania pierwszego w&nbsp;historii firmy <em class="calibre5">Raportu na temat Przejrzystości i&nbsp;Odpowiedzialności</em>&nbsp;&ndash; Chadidża Ismaiłowa wciąż pozostawała pod stałym cyfrowym nadzorem azerskich służb bezpieczeństwa. Kiedy w&nbsp;pierwszym tygodniu czerwca Claudio i&nbsp;Donncha przeprowadzili jailbreak telefonów Chadidży, znaleźli dowody na ponad sto ataków, których dokonano w&nbsp;ciągu osiemnastu miesięcy.</p>

  <p class="calibre8">Wszystko to było możliwe dzięki doskonałym relacjom prezydenta Ilhama Alijewa z&nbsp;przywódcami kraju, który z&nbsp;dumą przedstawia się jako jedyny bastion demokracji na Bliskim Wschodzie.</p>

  <p class="m0-2sp">Tydzień przed wyjazdem Chadidży z&nbsp;Baku na spotkanie z&nbsp;kolegami i&nbsp;koleżankami z&nbsp;OCCRP, prezydent Ilham Alijew wziął udział w&nbsp;konferencji internetowej zorganizowanej przez azerską organizację pozarządową, zajmującą się problematyką stosunków międzynarodowych. Alijew był tego dnia w&nbsp;świetnej formie, opromieniony blaskiem sukcesu czterdziestoczterodniowej błyskawicznej ofensywy jego armii przeciwko Armenii. Już wcześniej zdążył otworzyć nowe muzeum upamiętniające to zwycięstwo, osobiście oprowadzając ekipę państwowej telewizji między rzędami zdobycznego ormiańskiego sprzętu wojskowego i&nbsp;pod łukiem triumfalnym, którego ściany ozdobiono hełmami zabitych i&nbsp;wziętych do niewoli ormiańskich żołnierzy. Wyraził też uznanie i&nbsp;wdzięczność dla najbliższych sojuszników, którzy pomogli azerskiej armii odzyskać ziemie utracone na rzecz Ormian dwadzieścia pięć lat wcześniej, w&nbsp;pierwszych dniach prezydentury jego ojca. W&nbsp;trakcie konferencji internetowej w&nbsp;Baku pod koniec maja 2021 roku Alijew zwrócił uwagę na izraelski wkład w&nbsp;zwycięstwo azerskiej armii. W&nbsp;ciągu pięciu poprzednich lat Izrael sprzedał Azerbejdżanowi zaawansowany sprzęt wojskowy wart miliardy dolarów, w&nbsp;tym drony, które odegrały kluczową rolę w&nbsp;ostatnim triumfie Alijewa.</p>

  <p class="calibre8">„Nasze relacje mają wielowymiarowy charakter”, powiedział Alijew o&nbsp;stosunkach Azerbejdżanu z&nbsp;Izraelem. „Jesteśmy aktywnymi partnerami handlowymi, a&nbsp;wartość naszej wymiany handlowej stale rośnie. Azerbejdżan ma pełny dostęp do produktów izraelskiego przemysłu obronnego. To nie jest żadna tajemnica. A&nbsp;teraz jesteśmy w&nbsp;fazie dalszego rozwijania współpracy w&nbsp;tej dziedzinie”.</p>

  <p class="calibre8">Premier Binjamin Netanjahu od lat pielęgnował relacje z&nbsp;Republiką Azerbejdżanu. W&nbsp;2016 roku wybrał się do Baku, aby zastosować preferowany przez siebie model zacieśniania stosunków z&nbsp;zagranicznymi partnerami. Handel, zdaniem Netanjahu, był niezbędnym warunkiem wstępnym każdego międzynarodowego sojuszu. Izrael już w&nbsp;2016 roku był czołowym importerem azerskich towarów, ustępując pod względem wielkości bezwzględnej jedynie Włochom i&nbsp;Turcji. Izrael kupował azerskie złoto, pomidory oraz oczywiście ropę i&nbsp;gaz, promując jednocześnie wyjazdy wakacyjne nad Morze Kaspijskie wśród turystów z&nbsp;Jerozolimy, Tel Awiwu i&nbsp;Hajfy. Azerbejdżan importował izraelskie technologie rolnicze oraz broń za miliardy dolarów. Pięć lat później, jak napisał jeden z&nbsp;pracujących w&nbsp;Parlamencie Europejskim ekspertów do spraw Bliskiego Wschodu, ta zaawansowana broń „przyczyniła się walnie” do zwycięstwa Azerbejdżanu nad Armenią.</p>

  <p class="calibre8">Energiczne działania Izraelczyków dotyczące handlu i&nbsp;dyplomacji z&nbsp;Azerbejdżanem nie różniły się od podobnych działań prowadzonych przez Izrael na całym Bliskim Wschodzie. Pod koniec maja 2021 roku, sądząc po dowodach, jakie znaleźli na liście przekazanej nam przez naszego informatora specjaliści z&nbsp;Security Lab oraz dziennikarze z&nbsp;naszego konsorcjum, oprogramowanie szpiegujące klasy wojskowej było częścią pakietu korzyści, jakie Izrael miał do zaoferowania potencjalnym sojusznikom. Azerbejdżan, Maroko, Zjednoczone Emiraty Arabskie i&nbsp;Arabia Saudyjska używały stworzonego przez NSO systemu Pegasus na podstawie licencji zatwierdzonych przez rząd Izraela. Byli oficerowie izraelskiej armii i&nbsp;wywiadu, z&nbsp;którymi wtedy rozmawialiśmy, chętnie wyjaśniali, na czym polega kalkulacja rządu w&nbsp;Tel Awiwie. Wszystko sprowadza się do jednego celu, a&nbsp;mianowicie do zapewniania bezpieczeństwa Izraelowi; aby ten cel osiągnąć, niezbędna jest neutralizacja zagrożenia ze strony państwa, które od pokoleń obiecuje zmieść Izrael z&nbsp;powierzchni ziemi: Iranu.</p>

  <p class="calibre8">Cały handel z&nbsp;Azerbejdżanem, który obejmował licencję na używanie Pegasusa, był w&nbsp;gruncie rzeczy wymianą usług w&nbsp;zakresie bezpieczeństwa. Alijew dostał narzędzia potrzebne mu do utrzymania ścisłej kontroli nad własnymi obywatelami i&nbsp;do odgrodzenia się od sąsiadów. Z&nbsp;kolei Izrael, według eksperta Parlamentu Europejskiego do spraw Bliskiego Wschodu, „zyskiwał przyczółek przy północnej granicy Iranu, przydatny do zbierania informacji wywiadowczych, a&nbsp;może nawet platformę do wyprowadzenia ewentualnego ataku militarnego na Iran”.</p>

  <p class="calibre8">Taka sama kalkulacja stała za wysiłkami Izraela na rzecz poprawy stosunków z&nbsp;Marokiem, Arabią Saudyjską i&nbsp;Zjednoczonymi Emiratami Arabskimi. Zdaniem byłych izraelskich urzędników państwowych Netanjahu pracował nad stworzeniem na Bliskim Wschodzie zjednoczonego frontu przeciwko Iranowi, a&nbsp;dostęp do najnowocześniejszego izraelskiego sprzętu wojskowego, w&nbsp;tym do cyberbroni takiej jak Pegasus, był jedną z&nbsp;zachęt, jakimi premier Izraela mógł kusić inne państwa do przystąpienia do antyirańskiej koalicji. „Oczywiście, że to pomaga”, mówi izraelski ekspert do spraw bezpieczeństwa narodowego Joel Guzansky.</p>

  <p class="calibre8">Rząd Netanjahu nie mógł korzystać z&nbsp;otwartych kanałów do podsuwania tego rodzaju zachęt rządom w&nbsp;Baku, Rabacie, Rijadzie czy Abu Zabi. Izrael nie utrzymuje z&nbsp;tymi krajami stosunków dyplomatycznych, a&nbsp;co za tym idzie, nie posiada tam ambasad, konsulatów ani przedstawicieli dyplomatycznych. Głównym kanałem kontaktowym Izraela z&nbsp;nieufnymi arabskimi sojusznikami była jego agencja wywiadowcza, czyli Mosad. „Mosad jest odpowiedzialny za nawiązywanie kontaktów z&nbsp;reżimami, z&nbsp;którymi nie utrzymujemy oficjalnych relacji”, wyjaśnił nam jeden z&nbsp;byłych dowódców izraelskiego wywiadu. Kiedy agencje wywiadu tych krajów zaczęły prosić o&nbsp;dostęp do cyfrowych technologii inwigilacyjnych na poziomie tych, jakimi dysponowała Jednostka 8200, które zamierzali wykorzystać do walki z&nbsp;ISIS lub lokalnymi terrorystami, Mosad musiał odmówić. Izraelskie wojsko nie dzieliło się swoją technologią z&nbsp;nikim, nawet z&nbsp;najbliższymi sojusznikami takimi jak Stany Zjednoczone czy Wielka Brytania. Ale Mosad mógł zaoferować drugą z&nbsp;kolei najlepszą rzecz, którą był Pegasus. Technologia NSO była z&nbsp;najwyższej półki, a&nbsp;NSO trzymało gębę na kłódkę w&nbsp;sprawie tego, kto kupuje i&nbsp;wykorzystuje ich system.</p>

  <p class="calibre8">Ludzie ze ścisłego kierownictwa NSO dbali o&nbsp;zachowanie tajemnicy do tego stopnia, że ukrywali tożsamość potencjalnych klientów firmy nawet przed członkami nowo utworzonego zespołu niezależnych ekspertów, którzy teoretycznie mieli udzielać wskazówek przy weryfikacji potencjalnych klientów i&nbsp;badaniu skarg na przypadki nadużycia systemu. Wprowadzenie uaktualnionego systemu zgodności, który przypominał raczej zestaw zagadnień do dyskusji, przeforsował nowy większościowy udziałowiec NSO Group&nbsp;&ndash; założony niedawno londyński fundusz hedgingowy Novalpina.</p>

  <p class="calibre8">Firmy inwestycyjne o&nbsp;bardziej ugruntowanej pozycji rozważały wcześniej kupno NSO, ale wszystkie wycofywały się po dokładniejszym przyjrzeniu się ofercie. Tymczasem założyciele Novalpiny uważali się za kogoś w&nbsp;rodzaju korsarzy świata finansjery&nbsp;&ndash; gotowi byli zaryzykować wejście w&nbsp;biznesy wysokiego ryzyka, których inni bali się dotknąć. „Powiedzieli mi, że to nowy fundusz, który ma się specjalizować w&nbsp;problematycznych spółkach, ponieważ zazwyczaj zarabiają one duże pieniądze”, stwierdził jeden z&nbsp;potencjalnych klientów funduszu.</p>

  <p class="calibre8">Trzej szefowie Novalpiny chętnie pomogli Shalevowi Huliowi i&nbsp;Omriemu Laviemu wykupić Francisco Partners na początku 2019 roku, a&nbsp;następnie rozpoczęli kampanię mającą na celu poprawę wizerunku NSO, poważnie nadszarpniętego na skutek doniesień z&nbsp;Meksyku i&nbsp;zarzutów w&nbsp;sprawie Chaszukdżiego.</p>

  <p class="calibre8">Do nowo utworzonego komitetu do spraw zgodności finansiści z&nbsp;Novalpiny wabili wielu szanowanych europejskich i&nbsp;amerykańskich dyplomatów i&nbsp;specjalistów od wywiadu, obiecując im, że będą mieli realny wpływ na politykę firmy. Jeden z&nbsp;konsultantów w&nbsp;zakresie praw człowieka, były francuski dyplomata Gérard Araud, przed podpisaniem umowy z&nbsp;NSO we wrześniu 2019 roku został oprowadzony po siedzibie firmy. „Nowoczesny wieżowiec na północnych przedmieściach Tel Awiwu, w&nbsp;eleganckiej dzielnicy, w&nbsp;której mieści się wiele ambasad”, opisuje Araud. „Zajmują trzy najwyższe piętra supernowoczesnego budynku. Wszyscy chodzą po biurze w&nbsp;koszulkach i&nbsp;szortach. Mają od dwudziestu ośmiu do trzydziestu pięciu lat. Do pracy przyjeżdżają na skuterach”.</p>

  <p class="calibre8">Wizyta w&nbsp;siedzibie firmy zakończyła się krótką prezentacją dotyczącą Pegasusa, ale bez demonstracji działania samego systemu. „Pokazali mi kilka ogólnikowych slajdów”, wspomina Araud. „Ta cała prezentacja to była tak naprawdę dziecinada”.</p>

  <p class="calibre8">Araud twierdzi, że ani on sam, ani pozostali konsultanci do spraw praw człowieka nie mieli żadnego realnego wpływu na działalność firmy. Inwestorzy wygadali się kiedyś przy nim, że licencję na wykorzystanie Pegasusa posiada ponad czterdzieści krajów-klientów, ale nikt w&nbsp;NSO nie wyjawił mu nigdy, o&nbsp;jakie kraje chodziło. Nigdy nie poznał nawet listy potencjalnych licencjobiorców.</p>

  <p class="calibre8">Proces weryfikacji klientów był operacją wewnętrzną, prowadzoną z&nbsp;udziałem komitetu do spraw zarządzania, oceny ryzyka i&nbsp;zgodności z&nbsp;przepisami oraz z&nbsp;uwzględnieniem potrzeb i&nbsp;oczekiwań izraelskiego Ministerstwa Obrony. „Rząd patrzy na to głównie pod kątem korzyści dla Izraela”, mówi jeden z&nbsp;ekspertów do spraw cyberbezpieczeństwa, z&nbsp;którym rozmawialiśmy w&nbsp;Izraelu. „Nie chodzi o&nbsp;etykę sprzedaży. Chcą tylko mieć pewność, że system nie zostanie wykorzystany przeciwko Izraelowi”.</p>

  <p class="calibre8">Władze Izraela wyraźnie obawiały się ewentualnych reakcji rządów Stanów Zjednoczonych i&nbsp;Rosji. Przedstawiciele Ministerstwa Obrony i&nbsp;NSO twierdzili zgodnie, że Pegasus nie mógł zostać wykorzystany do ataku na żaden amerykański numer telefonu ani na żaden telefon znajdujący się na terytorium Stanów Zjednoczonych. Według ustaleń Ronena Bergmana i&nbsp;Marka Mazzettiego z&nbsp;„New York Timesa”, ktoś w&nbsp;Ministerstwie Obrony albo w&nbsp;kancelarii premiera Netanjahu zawetował sprzedaż licencji na wykorzystanie Pegasusa Ukrainie i&nbsp;Estonii w&nbsp;obawie przed reakcją Władimira Putina, gdyby okazało się, że system został użyty przeciwko urzędnikom z&nbsp;Kremla.</p>

  <p class="calibre8">Sprzedaż licencji Korei Północnej, Chinom i&nbsp;Iranowi absolutnie nie wchodziła w&nbsp;grę. Ale w&nbsp;przypadku Arabii Saudyjskiej nikt nie stawiał żadnych ograniczeń. Nawet po zabójstwie Chaszukdżiego. Saudowie mogli być antydemokratyczni i&nbsp;notorycznie łamać prawa człowieka, a&nbsp;nawet popełnić jawne morderstwo, ale ważniejsze było to, że coraz bardziej agresywnie dążyli do tego, na czym najbardziej zależało także Izraelowi&nbsp;&ndash; do zahamowania wzrostu potęgi Iranu. Nie zawsze można wybierać sobie sojuszników, stwierdził Netanjahu. Kiedy chodzi o&nbsp;ochronę bezpieczeństwa narodowego, interesy są ważniejsze od przyjaźni.</p>

  <p class="m0-2sp">Holger Stark, dziennikarz naszego partnera „Die Zeit”, przybył do Tel Awiwu tego samego dnia, którego Chadidża Ismaiłowa wylądowała w&nbsp;Ankarze, to znaczy 29 maja 2021 roku. Trzy dni później&nbsp;&ndash; i&nbsp;dzień po tym, jak Claudio potwierdził, że iPhone Chadidży został namierzony przez Pegasusa&nbsp;&ndash; Holger zajmował się weryfikowaniem podstawowych faktów dotyczących NSO. Firma miała klientów w&nbsp;ponad czterdziestu krajach. Zatrudniała około 862 pracowników, z&nbsp;czego około 550 pracowało w&nbsp;dziale badań i&nbsp;rozwoju. Ponad połowę klientów NSO stanowiły agencje rządowe w&nbsp;krajach europejskich. Przedstawiciele NSO szacowali wartość firmy na około 1,5 miliarda dolarów, czyli nieco mniej, niż podawała prasa finansowa.</p>

  <p class="calibre8">Novalpina posiadała teraz 70 procent udziałów w&nbsp;NSO; Shalev i&nbsp;Omri zachowali udziały o&nbsp;wartości około 10 milionów dolarów każdy. System Pegasus przynosił około 65 procent dochodów firmy, ale jej kierownictwo miało nadzieję, że wkrótce będzie to mniej niż połowa. Następnym wielkim krokiem miała być technologia dronów.</p>

  <p class="calibre8">W&nbsp;pewnym momencie Holger znalazł się nieoczekiwanie w&nbsp;tym samym pomieszczeniu, co Shalev Hulio. Wykorzystał okazję, by przycisnąć prezesa NSO. „No dobrze, chciałbym się upewnić”, zagadnął Holger. „Pegasus nie został użyty ani przed, ani po zabójstwie Chaszukdżiego do inwigilacji osób z&nbsp;jego najbliższego otoczenia?” Shalev odpowiedział: „Nie, nie został użyty do inwigilacji jego żony ani innych członków jego rodziny… nigdy, nigdy, nigdy i&nbsp;jeszcze raz nigdy. Jestem gotów poddać się badaniu wykrywaczem kłamstw. Żadna z&nbsp;naszych technologii nie została użyta w&nbsp;tym przypadku”.</p>
</div>


<div class="calibre3" id="calibre_link-27">
  <h1 class="chapnum" title="Rozdział 19. „To będzie coś wielkiego”. Sandrine">Rozdział 19</h1>

  <p class="chaptit">„To będzie coś wielkiego”</p>

  <p class="chapwho">Sandrine</p>

  <p class="m">W&nbsp;połowie czerwca 2021 roku Donncha Ó Cearbhaill przebywał w&nbsp;Irlandii, na rodzinnej farmie The Ring. Przyjechał tam, żeby odwiedzić swoich bliskich i&nbsp;przyjaciół, ale trudno to było uznać za typowy wakacyjny wyjazd. Większość pobytu w&nbsp;Birr Donncha spędził w&nbsp;kuchni rodziców, przy stole, na którym rozłożył laptopy i&nbsp;zeszyty, całkowicie pochłonięty pracą. Zważywszy na skomplikowaną przeszłość Donnchy w&nbsp;cyberświecie, widok ten mógł zaniepokoić jego rodziców, a&nbsp;on nie był w&nbsp;stanie rozwiać ich obaw i&nbsp;zdradzić, czym dokładnie się zajmuje. Nauczeni doświadczeniem, rodzice Donnchy wiedzieli jedno: kiedy ich syn spędzał tyle czasu przy komputerze, zajęty tajnymi projektami, nie zawsze kończyło się to szczęśliwie. W&nbsp;pewnym momencie ojciec zapytał go: „Czy to, co robisz, na pewno jest legalne?”.</p>

  <p class="calibre8">Donncha nie miał wyboru. Nawet w&nbsp;wakacje musiał pracować nad zadaniem, w&nbsp;którego szczegóły nie mógł wtajemniczyć zaniepokojonych rodziców. Projekt Pegasus z&nbsp;każdym dniem nabierał rozpędu, zupełnie jakby osiemdziesiąt bezpośrednio zaangażowanych w&nbsp;niego osób zaczęło nagle przyspieszać na ostatniej długiej prostej do mety. Odczuwałam to w&nbsp;Paryżu i&nbsp;bez wątpienia odczuwał to również Donncha. Stanowił przecież połowę składu osobowego naszego zespołu kryminalistycznego, kluczowego dla powodzenia całego projektu, a&nbsp;tropiący Pegasusa dziennikarze każdego dnia dokładali mu pracy.</p>

  <p class="calibre8">Jeden z&nbsp;celów, jakie sobie postawiliśmy, miał wymiar ilościowy. Ustaliliśmy już tożsamość użytkowników blisko tysiąca z&nbsp;pięćdziesięciu tysięcy numerów telefonów z&nbsp;naszej listy. Wśród tego tysiąca osób wybranych przez klientów NSO do potencjalnej inwigilacji znajdowało się około 150 dziennikarzy, a&nbsp;naszym celem było znalezienie na liście co najmniej dwustu przedstawicieli tej profesji. Od 6 lipca, czyli od terminu, jaki wyznaczyliśmy sobie na wykonanie tego zadania, dzieliły nas już tylko trzy tygodnie. Przez cały czas pracowaliśmy też intensywnie nad potwierdzeniem jak największej liczby faktycznych ataków przeprowadzonych przy użyciu Pegasusa bądź przypadków udanych infekcji; oznaczało to, że do Security Lab spływały nieustannie coraz to nowe pliki kopii zapasowych podejrzanych telefonów (a&nbsp;niekiedy całe urządzenia).</p>

  <p class="calibre8">Córka bohatera <em class="calibre5">Hotelu Rwanda</em>, Carine Kanimba, zgodziła się tydzień wcześniej na wykonanie kopii zapasowych jej dwóch iPhone’ów (Hannes Munzinger z&nbsp;„Süddeutsche Zeitung” poprosił ją o&nbsp;to po tym, jak jego redakcyjni koledzy znaleźli na liście potencjalnych celów inwigilacji numer telefonu adwokata ojca Carine; ponieważ Carine wielokrotnie zabierała publicznie głos w&nbsp;obronie ojca i&nbsp;otwarcie krytykowała rwandyjski reżim, Hannes przypuszczał, że ona również mogła znaleźć się na celowniku Pegasusa). Claudio i&nbsp;Donncha nie znaleźli w&nbsp;kopiach zapasowych dowodów na infekcję Pegasusem, ale ślady aktywności w&nbsp;plikach były na tyle podejrzane, że postanowiliśmy zwrócić się do Carine o&nbsp;wysłanie telefonów do Berlina, gdzie nasi specjaliści z&nbsp;Security Lab mogliby wykonać jailbreak obu urządzeń.</p>

  <p class="calibre8">Stephanie Kirchgaessner z&nbsp;„Guardiana” przekonała innego żyjącego na uchodźstwie rwandyjskiego obrońcę praw człowieka, by zgodził się na przeanalizowanie logów jego telefonu komórkowego przez Claudia i&nbsp;Donnchę. Pozostali uczestnicy naszego projektu także nawiązywali kontakt z&nbsp;potencjalnymi ofiarami Pegasusa w&nbsp;różnych zakątkach świata. Siddharth i&nbsp;jego koledzy z&nbsp;redakcji serwisu The Wire odszukali w&nbsp;Indiach cztery takie potencjalne ofiary, które były gotowe udostępnić nam swoje telefony do badań&nbsp;&ndash; prawnika zajmującego się prawami człowieka, aktywistę na rzecz praw człowieka, działacza związku zawodowego oraz dziennikarza. Phineas znalazł dwóch kolejnych dziennikarzy z&nbsp;Indii, którzy byli gotowi przekazać swoje telefony do ekspertyzy i&nbsp;w&nbsp;razie znalezienia dowodów na atak lub zainfekowanie urządzeń oprogramowaniem szpiegującym wyrazili zgodę na upublicznienie przez nas tej informacji. Trzeci indyjski dziennikarz odmówił Phineasowi udostępnienia swojego telefonu, ponieważ obawiał się, że mogłoby to narazić na szwank prowadzone przez niego dziennikarskie śledztwo.</p>

  <p class="calibre8">Na przeprowadzenie cyfrowej analizy kryminalistycznej zgodziła się między innymi żona marokańskiego dysydenta politycznego, odsiadującego w&nbsp;Maroku wyrok trzydziestu lat więzienia. Na Węgrzech Frederik Obermaier, Bastian Obermayer i&nbsp;Szabolcs Panyi wytypowali już cały szereg osób, do których zamierzali zwrócić się o&nbsp;wyrażenie zgody na przebadanie ich telefonów. Z&nbsp;kolei dziennikarka „Süddeutsche Zeitung” poinformowała nas, że ma szansę uzyskać dostęp do iPhone’a młodego azerskiego dysydenta, który utonął w&nbsp;Stambule zaledwie miesiąc wcześniej; numer jego telefonu został wpisany na listę w&nbsp;2019 roku, niedługo po tym, jak azerska bezpieka zaczęła inwigilować Pegasusem Chadidżę Ismaiłową.</p>

  <p class="calibre8">W&nbsp;połowie czerwca najpilniejszą sprawą było jednak przeprowadzenie analiz kryminalistycznych telefonów należących do osób związanych z&nbsp;Dżamalem Chaszukdżim. Ślady znalezione w&nbsp;telefonie z&nbsp;systemem Android używanym przez żonę Chaszukdżiego, Hanan, sugerowały, że przed jego śmiercią znalazła się ona na celowniku operatorów systemu Pegasus, ale nie udowodniły, że udało im się skutecznie zainfekować urządzenie. Dana Priest z&nbsp;„Washington Post” w&nbsp;towarzystwie Arthura Bouvarta z&nbsp;Forbidden Stories poleciała 15 czerwca do Stambułu, żeby spotkać się tam z&nbsp;osobami z&nbsp;najbliższego kręgu Chaszukdżiego, w&nbsp;tym z&nbsp;jego narzeczoną, Hatice Cengiz, która czekała na niego przed budynkiem saudyjskiego konsulatu w&nbsp;Stambule w&nbsp;dniu jego zabójstwa. Numer telefonu Hatice figurował na naszej liście. Jeśli wszystko poszłoby zgodnie z&nbsp;planem, Claudio i&nbsp;Donncha lada dzień mogliby zbadać jej telefon komórkowy.</p>

  <p class="calibre8">Oprócz wykonywania kolejnych analiz kryminalistycznych, obaj specjaliści z&nbsp;Security Lab przystąpili do opracowywania raportu wyszczególniającego ich dotychczasowe ustalenia, który planowali przedstawić firmie NSO przed publikacją wyników naszego dochodzenia. Jako dziennikarze mieliśmy obowiązek umożliwić firmie skomentowanie, zakwestionowanie lub skorygowanie informacji, które uznaliśmy za wystarczająco wiarygodne, aby je opublikować. Nasi partnerzy z&nbsp;Amnesty International i&nbsp;Security Lab również czuli się etycznie zobowiązani dać NSO szansę na ustosunkowanie się do ustaleń, jakie poczynili w&nbsp;toku swoich badań kryminalistycznych.</p>

  <p class="calibre8">Claudio i&nbsp;Donncha przygotowywali też materiały, które zamierzali udostępnić opinii publicznej 18 lipca, czyli tego samego dnia, na który wraz z&nbsp;naszymi partnerami medialnymi zaplanowaliśmy opublikowanie serii artykułów opisujących wyniki śledztwa przeprowadzonego wspólnie w&nbsp;ramach Projektu Pegasus. Dwuosobowy zespół Security Lab podjął decyzję bez precedensu w&nbsp;krótkiej historii badań nad cyberinwigilacją. Zamierzali być całkowicie transparentni. Chcieli nie tylko ujawnić to, co udało im się odkryć, ale także pokazać światu kulisy swojej pracy. Miał powstać obszerny raport poświęcony metodologii badań Security Lab, zawierający między innymi informacje dotyczące projektu, rozwoju oraz implementacji opracowanego przez nich cyfrowego narzędzia kryminalistycznego. Claudio i&nbsp;Donncha przygotowywali się również do przedstawienia szczegółowych dowodów na każdy potwierdzony przypadek ataku lub infekcji Pegasusem oraz do ujawnienia wszystkich zidentyfikowanych przez nich exploitów zero-click i&nbsp;zero-day, a&nbsp;także wszystkich generowanych przez Pegasusa nazw procesów oraz fałszywych kont, które NSO zakładało i&nbsp;udostępniało swoim klientom w&nbsp;celu dostarczenia złośliwych ładunków do telefonów ofiar.</p>

  <p class="calibre8">Treść tych raportów wciąż ewoluowała, ponieważ Claudio i&nbsp;Donncha niemal codziennie pozyskiwali nowe dowody. 14 czerwca, kiedy Donncha przebywał w&nbsp;Irlandii, a&nbsp;Dana Priest i&nbsp;Arthur Bouvart szykowali się do wyjazdu do Stambułu, Claudio przeprowadził w&nbsp;Berlinie jailbreak jednego z&nbsp;telefonów komórkowych Chadidży Ismaiłowej. Telefony dostarczyła do Niemiec Miranda Patrucic, która otrzymała je od Chadidży podczas ich spotkania w&nbsp;Ankarze. Tamtego słonecznego czerwcowego poranka Claudio podłączył iPhone’a Chadidży do swojego laptopa; Miranda zaglądała mu przez ramię, próbując zrozumieć coś z&nbsp;wypełniających ekran różnokolorowych linii kodu. „Tak to naprawdę wygląda”, wyjaśnił Claudio. „To znaczy tak wyglądają wyniki pracy naszego narzędzia. Widzimy tu procesy, o&nbsp;których wiemy, że mają związek z&nbsp;działaniem Pegasusa. Zobaczymy też niektóre konta iMessage, które są wykorzystywane do przeprowadzania ataków...”</p>

  <p class="calibre8">„Jakieś nowe, czy może te same, które widziałeś już wcześniej w&nbsp;plikach kopii zapasowych?”, zainteresowała się Miranda.</p>

  <p class="calibre8">„Wydaje mi się, że widzieliśmy je już wcześniej, ale będę musiał później usiąść i&nbsp;przyjrzeć im się uważnie, bo być może są wśród nich i&nbsp;takie, których jeszcze nie widziałem”, odparł Claudio, wskazując różne linie na ekranie. Wszystko wyglądało całkiem zwyczajnie&nbsp;&ndash; linie kodu, jakie on i&nbsp;Donncha widzieli już dziesiątki razy. „To może wskazywać, jaki był punkt wejścia…” Claudio urwał w&nbsp;pół zdania. „Co to jest, kurwa?”, odezwał się po chwili. „Dziwne… Są tu ślady, z&nbsp;jakimi nigdy się nie spotkałem… To może wskazywać na użycie jakichś nowych exploitów, z&nbsp;którymi nie mieliśmy dotąd do czynienia”.</p>

  <p class="calibre8">Claudio poinformował Mirandę, że będzie potrzebował trochę więcej czasu, „żeby poszperać nieco głębiej”.</p>

  <p class="calibre8">Później temu nowemu odkryciu przyjrzał się Donncha i&nbsp;obaj partnerzy doszli do jednakowych wniosków. To było coś nowego, exploit, którego żaden z&nbsp;nich nigdy wcześniej nie widział. Informatycy z&nbsp;NSO najwyraźniej znaleźli nową lukę w&nbsp;usłudze Apple Music; musiało to nastąpić jeszcze przed latem 2020 roku, ponieważ już 10 lipca system Pegasus wykorzystał ją jako punkt wejścia do ataku na iPhone’a Chadidży. Dowody znalezione przez Claudia i&nbsp;Donnchę w&nbsp;telefonie dziennikarki nie pozwoliły ustalić, jakie dokładnie miejsce zajmowała w&nbsp;łańcuchu exploitów luka w&nbsp;Apple Music&nbsp;&ndash; czy użyto jej do dostarczenia złośliwego ładunku, czy może tylko do otwarcia „tylnych drzwi” w&nbsp;systemie telefonu&nbsp;&ndash; ale naprowadziły specjalistów z&nbsp;Security Lab na utworzoną przez NSO domenę, którą Claudio i&nbsp;Donncha zidentyfikowali po raz pierwszy jeszcze w&nbsp;2019 roku. Wzorzec adresu URL użytego do pobrania na telefon złośliwego ładunku na iPhone’a Chadidży okazał się kolejnym kluczowym ogniwem łączącym ataki na telefon Maatiego Mondżiba w&nbsp;roku 2019, ataki na telefon Chadidży w&nbsp;roku 2020, a&nbsp;także łańcuchy exploitów zero-click, wykorzystywane przez NSO w&nbsp;roku 2021. To późne odkrycie oznaczało, że Claudio i&nbsp;Donncha musieli dopisać nowy paragraf do swojego <em class="calibre5">Raportu na temat metodologii kryminalistycznej</em>: „Wykorzystanie Apple Music do dostarczania Pegasusa w&nbsp;roku 2020”.</p>

  <p class="m0-2sp">Dana Priest i&nbsp;Arthur Bouvart przybyli do Stambułu nazajutrz, 15 czerwca 2021 roku, i&nbsp;przez kilka następnych dni kursowali tam i&nbsp;z&nbsp;powrotem między Stambułem a&nbsp;Ankarą, by móc spotkać się z&nbsp;narzeczoną Chaszukdżiego, Hatice Cengiz, a&nbsp;także z&nbsp;jego bliskim przyjacielem, tureckim urzędnikiem państwowym Yasinem Aktayem. Aktay był nie tylko awaryjnym kontaktem Chaszukdżiego w&nbsp;Turcji; był także wpływowym doradcą i&nbsp;powiernikiem tureckiego prezydenta Recepa Tayyipa Erdoğana. Kiedy Dana oznajmiła Aktayowi, że numer jego telefonu jest jednym z&nbsp;wielu wytypowanych do potencjalnej cyfrowej inwigilacji, jej rozmówca nie okazał zdziwienia. Powiedział, że po zabójstwie Chaszukdżiego agenci tureckiego Ministerstwa Spraw Wewnętrznych uprzedzili go, że jego telefon został zhakowany. Nie zapytał ich wtedy, kto włamał się do jego telefonu, i&nbsp;odrzucił propozycję Dany, by zadał im to pytanie teraz. Aktay zgodził się udzielić Danie wywiadu, ale odmówił udostępnienia swojego telefonu do analizy kryminalistycznej. Stwierdził, że jego życie i&nbsp;aktywność zawodowa to otwarta księga, a&nbsp;poza tym już dawno wymienił stary telefon na nowszy model.</p>

  <p class="calibre8">Aktay nie sprawiał wrażenia człowieka nieufnego z&nbsp;natury, był jednak pełen niechętnej rezerwy w&nbsp;stosunku do rodów panujących w&nbsp;Królestwie Arabii Saudyjskiej i&nbsp;w&nbsp;Zjednoczonych Emiratach Arabskich i&nbsp;nie miał wiele dobrego do powiedzenia na ich temat. Jak powiedział Danie, nikt nigdy nie próbował go zamordować, ale też on sam nie podejmował nigdy niepotrzebnego ryzyka. Miał osobistego ochroniarza i&nbsp;dużego mercedesa z&nbsp;przyciemnianymi, być może kuloodpornymi szybami. Gdy odwoził Danę na lotnisko, jego kierowca rozpędził limuzynę do prawie 200 kilometrów na godzinę. „Bardzo trudno jest dokonać zamachu, kiedy cel jedzie szybko”, powiedział.</p>

  <p class="calibre8">Po śmierci Dżamala Chaszukdżiego życie Hatice Cengiz toczyło się w&nbsp;szczelnej bańce bezpieczeństwa. Przez cały czas czuwała nad nią grupa agentów tureckiego Ministerstwa Spraw Wewnętrznych; Hatice rzadko pokazywała się publicznie, nawet w&nbsp;towarzystwie swoich uzbrojonych ochroniarzy. Zgodziła się na spotkanie z&nbsp;Daną i&nbsp;Arthurem, a&nbsp;potem, po długich, choć delikatnych namowach ze strony obojga dziennikarzy, wyraziła zgodę na przeprowadzenie analizy kryminalistycznej jej iPhone’a. Nie spodziewała się jednak, by analiza ujawniła cokolwiek niepokojącego, ponieważ&nbsp;&ndash; jak ją zapewniano&nbsp;&ndash; iPhone to bardzo bezpieczne urządzenie.</p>

  <p class="calibre8">W&nbsp;trzecim tygodniu czerwca Donncha siedział przy kuchennym stole w&nbsp;rodzinnym domu w&nbsp;Birr&nbsp;&ndash; kilka kroków od pokoju, w&nbsp;którym przed laty zdobywał swoje komputerowe szlify, w&nbsp;którym dziesięć lat wcześniej zrobił psikusa Rupertowi Murdochowi i&nbsp;z&nbsp;którego miejscowa policja wyprowadziła go na przesłuchanie w&nbsp;sprawie jego rzekomych „cyberprzestępstw”&nbsp;&ndash; gdy w&nbsp;Stambule rozpoczęło się zdalne wgrywanie kopii zapasowej iPhone’a Hatice na platformę Security Lab. Claudio stał w&nbsp;tym czasie na balkonie swojego mieszkania w&nbsp;Berlinie, prowadząc jednocześnie dwie rozmowy telefoniczne&nbsp;&ndash; jedną z&nbsp;Daną, której udzielał instrukcji na temat obsługi platformy, a&nbsp;drugą z&nbsp;Donnchą. Po załadowaniu plików na platformę narzędzie kryminalistyczne Security Lab w&nbsp;mgnieniu oka wyszukało, co trzeba.</p>

  <p class="calibre8">Claudia i&nbsp;Donnchę dzieliły tamtego dnia dwa tysiące kilometrów, ale dzięki zdalnej platformie obaj mieli pełny wgląd w&nbsp;wyniki analizy. I&nbsp;obaj od razu zdali sobie sprawę, co znaleźli. Był tam plik CrashReporter, proces bh, dowody na ekstrakcję danych z&nbsp;telefonu i&nbsp;kolejna nazwa procesu wygenerowanego przez system Pegasus. Nie było wątpliwości, że telefon Hatice został nie tylko zaatakowany, ale także skutecznie zainfekowany oprogramowaniem szpiegującym Pegasus. Istniały dowody na to, że w&nbsp;ciągu sześciu dni na początku października 2018 roku telefon Hatice był trzykrotnie atakowany i/lub infekowany Pegasusem. Pierwszy atak miał miejsce cztery dni po tym, jak zbiry działające z&nbsp;rozkazu saudyjskiego księcia Muhammada Ibn Salmana zamordowały Dżamala Chaszukdżiego.</p>

  <p class="calibre8">„To był dla nas punkt zwrotny”, wspominał tamten moment Claudio. „Już wcześniej udało nam się potwierdzić wiele podobnych przypadków, ale to właśnie wtedy zaświtało mi w&nbsp;głowie: «Kurwa, to będzie coś wielkiego». Tym razem ofiarą nie byli jacyś anonimowi dziennikarze z&nbsp;kraju, o&nbsp;którym nikt nie słyszał i&nbsp;który nikogo nie obchodził. Wiedziałem, że ten przypadek odbije się głośnym echem. Ze względu na wagę historii, której częścią była [Hatice] i&nbsp;ze względu na to, że tamci [NSO i&nbsp;Shalev] zarzekali się do znudzenia, że to wszystko bzdury”.</p>

  <p class="calibre8">Donncha zareagował podobnie. Zdawał sobie sprawę, jak wielkie znaczenie będą miały ich ustalenia dla wyjaśnienia sprawy Chaszukdżiego. „To było naprawdę coś bardzo realnego. Nasze odkrycie obalało kłamliwe zapewnienia przedstawicieli NSO, którzy całymi latami powtarzali, że ich firma nie miała absolutnie nic wspólnego z&nbsp;tamtym morderstwem. Pamiętam, że wstałem od stołu i&nbsp;podekscytowany pomyślałem: «Wow. Nareszcie mamy dowody»”.</p>

  <p class="m0-2sp">Wszystko działo się tak szybko, że niełatwo było utrzymać rękę na pulsie. W&nbsp;Projekcie Pegasus brało czynny udział około osiemdziesięciorga dziennikarzy; prowadziliśmy śledztwa w&nbsp;Europie, w&nbsp;Azji, w&nbsp;Afryce, w&nbsp;obu Amerykach i&nbsp;na Bliskim Wschodzie. Nina Lakhani z&nbsp;„Guardiana” dopiero co wróciła z&nbsp;Meksyku. Podobnie jak wcześniej Paloma, Nina nie zdołała odnaleźć zaginionego telefonu Cecilia Pinedy; opisała jednak szczegóły spraw, jakie badał przed śmiercią Cecilio, a&nbsp;także pogróżki, jakie otrzymywał w&nbsp;ciągu kilku tygodni poprzedzających jego wciąż niewyjaśnione zabójstwo. Siddharth spotkał się z&nbsp;politycznym rywalem premiera Indii Narendry Modiego, Rahulem Gandhim, który w&nbsp;rozmowie z&nbsp;naszym kolegą potwierdził pogłoski, że jakiś czas wcześniej otrzymał ostrzeżenie o&nbsp;znalezieniu się na celowniku Pegasusa (Gandhi nie powiedział tego wprost, ale dał Siddharthowi do zrozumienia, że osoba, która go ostrzegła, pracowała dla NSO).</p>

  <p class="calibre8">Kristof Clerix z&nbsp;belgijskiego tygodnika „Knack” miał już zaplanowane kolejne spotkanie z&nbsp;Carine Kanimbą, podczas którego zamierzał namówić ją na ponowne poddanie jej telefonów analizie kryminalistycznej. Reporterka Radia France wybierała się do Rwandy i&nbsp;przed jej wyjazdem spędziłyśmy długie godziny w&nbsp;moim mieszkaniu, debatując nad tym, jaką strategię powinna przyjąć, żeby w&nbsp;dyskretny sposób nawiązać kontakt ze zidentyfikowanymi przez nas rwandyjskimi ofiarami Pegasusa. Czekało ją niełatwe zadanie. Rwanda była niebezpiecznym miejscem pracy dla zagranicznych dziennikarzy. Reporterka miała świadomość, że prawdopodobnie będzie obserwowana i&nbsp;śledzona przez agentów rwandyjskiej służby bezpieczeństwa. Nawet po kilku dekadach zdobywania źródeł informacji w&nbsp;tamtym regionie nie miała tam nikogo, komu mogłaby absolutnie zaufać i&nbsp;mieć pewność, że osoba ta zachowa konieczną dyskrecję.</p>

  <p class="calibre8">Craig Timberg z&nbsp;„Washington Post” podzielił się z&nbsp;nami przydatnymi informacjami od specjalistów do spraw cyberbezpieczeństwa, które dały nam przynajmniej częściowy wgląd w&nbsp;kwestię luk w&nbsp;zabezpieczeniach aplikacji iMessage firmy Apple. „Wysyłaj wiadomości tekstowe, zdjęcia, filmy, dokumenty i&nbsp;nie tylko, bez żadnych ograniczeń”&nbsp;&ndash; tak Apple reklamował swoją aplikację. Tego typu uniwersalne narzędzie, „jedna aplikacja do wszystkiego”, było istotnym udogodnieniem dla użytkownika, ale wygoda ta miała swoją cenę, z&nbsp;której niewielu użytkowników zdawało sobie sprawę. Zdaniem jednego z&nbsp;ekspertów, dopóki aplikacja iMessage była jedynie applowską wersją komunikatora SMS, była całkiem bezpieczna, ale odkąd dodano do niej możliwość pobierania na telefon plików wideo, GIF-ów i&nbsp;gier, poziom bezpieczeństwa znacznie się obniżył. Apple dodawał do iMessage coraz więcej funkcji, co skutkowało powiększaniem się potencjalnej „płaszczyzny ataku”.</p>

  <p class="calibre8">Martin Untersinger z&nbsp;„Le Monde” uzupełnił ustalenia Craiga o&nbsp;to, czego dowiedział się od byłego pracownika działu bezpieczeństwa Apple’a. „Na początku iOS miał niewiele luk, ale w&nbsp;ciągu ostatnich kilku lat sytuacja uległa pogorszeniu”, powiedział Martin, referując swoje ustalenia pozostałym uczestnikom projektu. Stwierdził też, że iPhone prawdopodobnie wciąż jest najbezpieczniejszym telefonem komórkowym na rynku, a&nbsp;Apple w&nbsp;dalszym ciągu dysponuje „ogromnym” zespołem specjalistów w&nbsp;dziedzinie bezpieczeństwa cyfrowego; rzecz w&nbsp;tym, że zespół ten musi radzić sobie z&nbsp;licznymi zagrożeniami dla bezpieczeństwa, za które odpowiadają nie tylko cybereksperci polujący na luki w&nbsp;zabezpieczeniach, ale także programiści Apple’a, którym zdarza się nieumyślnie wprowadzić do oprogramowania rozmaite błędy. „Takie defekty wkradają się do oprogramowania na skutek pomyłek popełnianych w&nbsp;procesie kodowania, gdy programiści muszą opierać się na nadmiernie skomplikowanym kodzie źródłowym albo gdy zmuszeni są pracować pod presją czasu. W&nbsp;ciągu ostatnich kilku lat tempo wypuszczania na rynek kolejnych wersji systemu operacyjnego Apple’a znacznie się zwiększyło”.</p>

  <p class="calibre8">Holger Stark właśnie wrócił z&nbsp;owocnej podróży do Tel Awiwu, gdzie udało mu się między innymi potwierdzić szereg istotnych faktów dotyczących NSO i&nbsp;powiązań tej firmy z&nbsp;rządem Izraela oraz izraelskimi służbami wywiadowczymi. Specjalizujący się w&nbsp;tematyce bezpieczeństwa narodowego Shane Harris oraz jego kolega z&nbsp;redakcji „Washington Post” planowali udać się do Izraela na początku lipca. Amitai Ziv przygotowywał się do przeprowadzenia wywiadu z&nbsp;Urim Ansbacherem; zamierzał wypytać go między innymi o&nbsp;jego wątpliwe interesy w&nbsp;Meksyku, o&nbsp;których Amitai wiedział teraz znacznie więcej, przede wszystkim dzięki dokumentom udostępnionym wszystkim uczestnikom Projektu Pegasus przez Carmen Aristegui. Amitai poinformował nas również, że zadzwonił do niego partner biznesowy Shaleva Hulia i&nbsp;współzałożyciel NSO, Omri Lavi, który zaproponował, żeby spotkali się przy kawie w&nbsp;ostatnim tygodniu czerwca. Było to niedługo po tym, jak Amitai opublikował na łamach dziennika „Haaretz” artykuł o&nbsp;ostatnich kłopotach finansowych NSO&nbsp;&ndash; Omri prawdopodobnie chciał ratować sytuację i&nbsp;wysondować, co jeszcze wie Amitai. Ale wiadomość o&nbsp;tym zaproszeniu sprawiła, że przez chwilę zastanawiałam się, czy NSO nie wpadło przypadkiem na trop Projektu Pegasus.</p>

  <p class="calibre8">Moje nerwy zadrżały ponownie 17 czerwca, kiedy Laurent pokazał mi niepokojącą wiadomość od Fabrice’a Arfiego, naszego przyjaciela i&nbsp;kolegi po fachu z&nbsp;Mediapart, który w&nbsp;kwietniu pomógł nam przekonać Edwy’ego Plenela do wyrażenia zgody na przeprowadzenie analizy kryminalistycznej jego telefonu. Fabrice napisał, że dotarły do niego krążące po Paryżu pogłoski o&nbsp;zainfekowaniu komórki Edwy’ego Pegasusem. Ani Fabrice, ani Edwy nie byli tym zachwyceni. Redaktorzy Mediapart<em class="calibre5"> </em>prowadzili własne, osobne śledztwo w&nbsp;sprawie cyberinwigilacji, ale zgodzili się wstrzymać z&nbsp;publikacją jego wyników do czasu, aż my opublikujemy rezultaty naszego dochodzenia. Fabrice obawiał się jednak, że jeśli rozejdzie się informacja o&nbsp;zainfekowaniu oprogramowaniem szpiegującym telefonów członków redakcji Mediapart,<em class="calibre5"> </em>ucierpi na tym prestiż tego szanowanego portalu. Edwy był zdenerwowany. Fabrice był zdenerwowany. Ja również byłam zaniepokojona. Od wyznaczonej daty publikacji dzielił nas jeszcze miesiąc, a&nbsp;moim zadaniem było dopilnowanie, by Projekt Pegasus pozostał tajemnicą do czasu, aż będziemy gotowi nacisnąć przycisk „Start”.</p>

  <p class="m0-2sp">24 czerwca 2021 Kristof Clerix, entuzjastyczny uczestnik Projektu Pegasus, wyruszył na spotkanie z&nbsp;Carine Kanimbą z&nbsp;mocnym postanowieniem skompletowania wszystkich materiałów i&nbsp;dowodów niezbędnych do tego, by za kilka tygodni w&nbsp;tygodniku „Knack” mógł ukazać się artykuł opisujący historię Carine. Rok wcześniej jej ojciec Paul Rusesabagina został porwany i&nbsp;uprowadzony do Rwandy, a&nbsp;teraz był sądzony pod mocno naciąganymi zarzutami i&nbsp;wszystko wskazywało na to, że zostanie skazany, a&nbsp;wyrok będzie na tyle surowy, że Rusesabagina nie wyjdzie z&nbsp;więzienia do końca życia.</p>

  <p class="calibre8">Carine jako młoda dziewczyna przetrwała ludobójstwo w&nbsp;Rwandzie, a&nbsp;wkrótce potem wyjechała do Stanów Zjednoczonych. Ukończyła tam studia i&nbsp;przez jakiś czas pracowała w&nbsp;Nowym Jorku. Po tym, jak porwano jej ojca, przeniosła się jednak do Europy i&nbsp;zamieszkała w&nbsp;Belgii. Używała na co dzień dwóch telefonów, jednego z&nbsp;numerem belgijskim, drugiego z&nbsp;amerykańskim. Oba sprawiły nam sporo problemów.</p>

  <p class="calibre8">W&nbsp;ciągu poprzednich trzech tygodni Kristof trzykrotnie odwiedzał Carine, aby pozyskać pliki potrzebne do przeprowadzenia badań kryminalistycznych jej telefonów, ale efekty jego starań wciąż były dalekie od zadowalających. Podczas pierwszej wizyty, kiedy Kristof wykonał kopię zapasową jednego z&nbsp;telefonów Carine, plik okazał się zbyt duży, by można było go przesłać za pośrednictwem platformy Security Lab; plik kopii zapasowej wykonanej podczas drugiej wizyty Kristofa zaginął gdzieś w&nbsp;odmętach internetu w&nbsp;trakcie przesyłania do berlińskiej siedziby Security Lab. Kristof miał nadzieję, że za czwartym podejściem uda mu się wreszcie utworzyć i&nbsp;przesłać Claudiowi kompletną kopię zapasową belgijskiego telefonu Carine. Tego dnia pojawiły się jednak nowe komplikacje. Kiedy Kristof próbował pobrać z&nbsp;telefonu Carine dzienniki diagnostyczne, proces w&nbsp;pewnym momencie po prostu się zatrzymał. Claudio nigdy wcześniej nie spotkał się z&nbsp;taką sytuacją. „Pomyślałem sobie: no cóż, trochę to dziwne”, wspomina Claudio. Zasugerował, by Carine wyłączyła telefon i&nbsp;uruchomiła go ponownie. Carine postąpiła zgodnie z&nbsp;jego radą i&nbsp;tym razem ekstrakcja plików dziennika diagnostycznego przebiegła bezproblemowo. Claudiowi przyszło tymczasem do głowy, że telefon mógł być zainfekowany Pegasusem w&nbsp;czasie, gdy próbowali wydobyć z&nbsp;niego dane, i&nbsp;że operacja ta była blokowana przez złośliwe oprogramowanie. Kiedy później prześledził oś zdarzeń w&nbsp;dziennikach diagnostycznych, znalazł ślady działania procesów Pegasusa, które widywał już tyle razy w&nbsp;poprzednich miesiącach: otpgrefd, launchafd, vrn_stats. „Były tam działania tych procesów aż do minuty, w&nbsp;której poprosiłem ją o&nbsp;wyłączenie telefonu. Jej telefon był infekowany co kilka dni, a&nbsp;my przypadkiem trafiliśmy na jeden z&nbsp;nich”.</p>

  <p class="calibre8">„Pomyśleliśmy, że depczemy im po piętach, gdy zaczęliśmy znajdować przypadki sprzed miesiąca”, mówi Donncha. „Potem natknęliśmy się na przypadki sprzed tygodnia. A&nbsp;w&nbsp;końcu znaleźliśmy osobę, której telefon był hakowany w&nbsp;momencie przeprowadzania przez nas analizy. Okej, to znaczyło, że naprawdę idziemy z&nbsp;nimi łeb w&nbsp;łeb. Oni atakują kolejne cele, a&nbsp;my na bieżąco wykrywamy infekcje. Coraz mocniej deptaliśmy im po piętach”.</p>

  <p class="calibre8">Niemal cztery miesiące prowadzenia badań kryminalistycznych przyniosły efekty. Claudio i&nbsp;Donncha stopniowo przeszli od analizowania starych przypadków ataków i&nbsp;infekcji do aktywnego namierzania infekcji bieżących&nbsp;&ndash; przestępstw w&nbsp;toku, jak można by je określić&nbsp;&ndash; i&nbsp;zgromadzili wystarczająco dużo dowodów, zebranych z&nbsp;wielu różnych telefonów komórkowych, aby zrekonstruować łańcuch exploitów zero-day, zero-click stosowany w&nbsp;systemie Pegasus w&nbsp;roku 2021 i&nbsp;wykorzystujący luki w&nbsp;zabezpieczeniach aplikacji iMessage. Claudio i&nbsp;Donncha nazwali ten nowy, zaawansowany model ataku Megalodonem, od nazwy jednego z&nbsp;namierzonych przez nich procesów Pegasusa (twórcy exploitów z&nbsp;NSO zapewne wybrali tę nazwę nieprzypadkowo&nbsp;&ndash; megalodon to największy gatunek rekina, jaki kiedykolwiek żył w&nbsp;oceanach). Narzędzie kryminalistyczne Security Lab po raz pierwszy znalazło ślady Megalodona już w&nbsp;marcu 2021 roku, w&nbsp;telefonie komórkowym francuskiego prawnika zajmującego się prawami człowieka; ślady Megalodona odkryto następnie w&nbsp;innych telefonach w&nbsp;kwietniu, maju, a&nbsp;teraz, pod koniec czerwca, także w&nbsp;iPhonie Carine.</p>

  <p class="calibre8">Problem polegał na tym, że skoro narzędzie analityczne Security Lab pozwalało zobaczyć nową, najlepszą wersję Pegasusa działającą na żywo w&nbsp;telefonie, zachodziło duże prawdopodobieństwo, że działa to także w&nbsp;drugą stronę i&nbsp;Pegasus umożliwia obserwację aktywności narzędzia Security Lab w&nbsp;zainfekowanym urządzeniu. Claudio i&nbsp;Donncha od tygodni pragnęli jak najszybciej zakończyć to śledztwo. Teraz zaczęło im na tym zależeć jeszcze bardziej.</p>

  <p class="calibre8">Doskonale rozumiałam ich obawy, zwłaszcza po tym, jak Amitai Ziv skontaktował się ze mną kilka dni później i&nbsp;poinformował, że jeden z&nbsp;jego informatorów w&nbsp;Izraelu, osoba związana z&nbsp;tamtejszą branżą bezpieczeństwa cyfrowego, zapytał go, czy jesteśmy w&nbsp;posiadaniu „listy”. Najwyraźniej po Izraelu krążyły już plotki o&nbsp;liście związanej z&nbsp;działalnością NSO.</p>

  <p class="calibre8">Poprosiłam Amitaia, by umówił mnie na rozmowę ze swoim źródłem. Poprosiłam, żeby przekazał mu, że chcielibyśmy zasięgnąć jego opinii na temat technicznych aspektów działalności izraelskiej branży technologii i&nbsp;usług cyberwywiadowczych.</p>

  <p class="calibre8">Poszperałam trochę tu i&nbsp;ówdzie, żeby zorientować się, z&nbsp;kim będę mieć do czynienia. Facet zrobił na mnie wrażenie natręta kręcącego się wokół branży cyberbezpieczeństwa; pozował na eksperta w&nbsp;tej dziedzinie i&nbsp;był stałym bywalcem wszystkich dużych konferencji branżowych, na których premier Netanjahu zachwalał osiągnięcia izraelskich firm z&nbsp;sektora cyberbezpieczeństwa. Poza tym wyglądało na to, że gość był zwolennikiem ściślejszej kontroli nad cyfrowymi narzędziami nadzoru i&nbsp;inwigilacji, takimi jak Pegasus. Może więc byłam przesadnie sceptyczna. Może faktycznie mógł wnieść coś wartościowego do naszego śledztwa.</p>

  <p class="calibre8">Kiedy się zdzwoniliśmy, mój rozmówca zaczął od zapewnienia, że chce nam pomóc, ale nasza konwersacja bardzo szybko przybrała dziwny obrót. Pierwszą dziwną rzeczą, jaką zrobił, było podanie mi niedorzecznego wzoru matematycznego, na podstawie którego wyliczył, że w&nbsp;ciągu dziesięciu lat klienci NSO podjęli próbę inwigilacji około 1,8 miliona osób. Klasyczny sposób odwrócenia uwagi od sedna sprawy.</p>

  <p class="calibre8">Potem zaczął ciągnąć mnie za język. Nie zapytał wprost o&nbsp;naszą listę, ale naciskał, żebym zdradziła mu więcej szczegółów na temat śledztwa. „Sandrine, nie powiedziałaś mi jeszcze, czym dokładnie się zajmujecie”, powiedział.</p>

  <p class="calibre8">„Chodzi o&nbsp;cyberzagrożenia czyhające na dziennikarzy”, odparłam. Powiedziałam mu tyle, ile mogłam zdradzić osobie spoza naszego konsorcjum. „Kontynuujemy to, co zaczęliśmy w&nbsp;naszych śledztwach dotyczących Meksyku i&nbsp;Maroka i&nbsp;próbujemy ustalić, na jakie rodzaje cyberzagrożeń narażeni są dziennikarze i&nbsp;kto może być celem ataku. I&nbsp;jak to działa od strony technicznej”.</p>

  <p class="calibre8">To mu nie wystarczyło. Chciał więcej „konkretów”, na przykład nowych „tropów”, które mógłby dla nas sprawdzić w&nbsp;swojej własnej bazie danych. Obiecałam wysłać mu listę pytań, na które mógłby odpowiedzieć w&nbsp;e-mailu. Potem zakończyłam połączenie.</p>

  <p class="calibre8">Był uparty i&nbsp;niezbyt subtelny w&nbsp;swoich próbach wyciągnięcia ze mnie informacji. „Jeśli rzeczywiście doszło do wycieku bazy danych i&nbsp;macie do niej dostęp, choć osobiście uważam, że to tylko zwykła plotka&nbsp;&ndash; napisał do mnie wkrótce po naszej rozmowie&nbsp;&ndash; to czy moglibyście poszukać na niej mojego nazwiska?” Zaczęłam się na poważnie zastanawiać, czy facet nie działał na zlecenie NSO.</p>

  <p class="calibre8">Kilka dni później odezwał się do nas Shane Harris, jeden z&nbsp;kilkunastu dziennikarzy i&nbsp;redaktorów, których „Washington Post” oddelegował do Projektu Pegasus. Shane poinformował, że zrezygnował z&nbsp;planowanej podróży do Izraela. Kilka tygodni wcześniej w&nbsp;Izraelu doszło do zmiany rządu&nbsp;&ndash; Naftali Bennett zastąpił na stanowisku premiera Binjamina Netanjahu. Wydawało się jednak bardzo mało prawdopodobne, by nowa administracja była mniej skłonna chronić NSO Group. Zdaniem naszych amerykańskich kolegów, izraelskie władze wiedziały, że wokół firmy i&nbsp;jej technologii zaczyna robić się gorąco, a&nbsp;administracja Bennetta obawiała się, że może z&nbsp;tego wyniknąć „wielki bałagan”. Do reporterów „Washington Post” coraz częściej docierały informacje o&nbsp;krążących w&nbsp;Izraelu pogłoskach o&nbsp;„liście ofiar” Pegasusa.</p>

  <p class="calibre8">Od uzgodnionej daty publikacji dzieliły nas jeszcze trzy tygodnie. Utrzymanie naszego dochodzenia w&nbsp;tajemnicy przez ten czas wydawało się bardzo trudne, a&nbsp;ja nie byłam pewna, czy wszyscy dotrzemy bezpiecznie do końcowej przystani.</p>
</div>


<div class="calibre3" id="calibre_link-28">
  <h1 class="chapnum" title="Rozdział 20. „Jedziemy z tematem”. Sandrine">Rozdział 20</h1>

  <p class="chaptit">„Jedziemy z&nbsp;tematem”</p>

  <p class="chapwho">Sandrine</p>

  <p class="m">Pod koniec czerwca sen z&nbsp;powiek spędzały mi obawy związane z&nbsp;koniecznością utrzymania Projektu Pegasus w&nbsp;tajemnicy przez kilka kolejnych tygodni oraz zapewnienia naszemu informatorowi bezpieczeństwa przed, w&nbsp;trakcie i&nbsp;po publikacji wyników naszego śledztwa. Naszym partnerom udzielił się z&nbsp;kolei niepokój o&nbsp;wiarygodność wyników naszych badań kryminalistycznych. Claudio i&nbsp;Donncha od początku śledztwa wykonywali swoją pracę ze spokojem i&nbsp;pewnością siebie; żaden z&nbsp;zaangażowanych w&nbsp;projekt dziennikarzy, którzy mieli okazję obserwować ich przy pracy albo uczestniczyć w&nbsp;prowadzonych przez nich prezentacjach, nie wątpił w&nbsp;ich fachowości i&nbsp;ekspercką wiedzę. Ale ci wszyscy dziennikarze mieli nad sobą redaktorów naczelnych, a&nbsp;ich wydawcy zatrudniali prawników, których zadaniem było podchodzić do wszystkiego ze sceptycyzmem, domagać się jak najwięcej twardych dowodów i&nbsp;chronić swoich klientów przed pozwami o&nbsp;zniesławienie. Ponieważ redaktorzy i&nbsp;prawnicy domagali się potwierdzenia ustaleń Security Lab, podczas majowej konferencji w&nbsp;Paryżu doszliśmy wspólnie do wniosku, że najlepszym rozwiązaniem będzie zweryfikowanie wyników naszych badań przez zewnętrznych specjalistów w&nbsp;dziedzinie bezpieczeństwa cyfrowego.</p>

  <p class="calibre8">Jeśli chodziło o&nbsp;wybór specjalistów, którzy mogliby przeprowadzić taką weryfikację, to istniała jedna najlepsza opcja. Wśród wszystkich niezależnych placówek badawczych zajmujących się cyberbezpieczeństwem za instytucję wzorcową uchodzi Citizen Lab. Ta kanadyjska pracownia badawcza znana jest na całym świecie, a&nbsp;jej eksperci są niekwestionowanymi autorytetami w&nbsp;swojej dziedzinie. Dlatego wszyscy uczestnicy Projektu Pegasus z&nbsp;zadowoleniem przyjęli informację, że Citizen Lab i&nbsp;ich główny analityk Bill Marczak zgodzili się nam pomóc. Szefowa Amnesty Tech, Danna Ingleton, ustaliła szczegóły techniczne z&nbsp;Ronem Deibertem, dyrektorem Citizen Lab w&nbsp;Toronto. Uzgodniono, że pierwszym etapem dwuczęściowej procedury weryfikacyjnej będzie przeprowadzenie przez Citizen Lab analizy kryminalistycznej kilku iPhone’ów, w&nbsp;których Claudio i&nbsp;Donncha znaleźli wcześniej dowody na zainfekowanie urządzeń Pegasusem. Badacze z&nbsp;Citizen Lab mieli przeprowadzić analizę przy użyciu własnych narzędzi kryminalistycznych, bez znajomości metod i&nbsp;narzędzi, którymi posługiwali się Claudio i&nbsp;Donncha. Liczyliśmy na to, że uzyskają takie same rezultaty, co Security Lab. Druga część procedury weryfikacyjnej miała polegać na bardziej ogólnej ocenie metodologii badań Security Lab. Zadanie Citizen Lab przypominałoby trochę zadanie trenera, który ogląda nagranie z&nbsp;meczu drużyny prowadzonej przez innego szkoleniowca i&nbsp;ocenia warsztat trenerski kolegi po fachu.</p>

  <p class="calibre8">Nie spodziewałam się problemów, ale to nie oznaczało, że byłam zupełnie wolna od obaw. Jakiekolwiek nieoczekiwane komplikacje mogły mieć fatalne skutki. Gdyby eksperci z&nbsp;Citizen Lab nie uzyskali identycznych wyników lub gdyby mieli poważne zastrzeżenia do zastosowanej przez nas metodologii, uratowanie Projektu Pegasus byłoby trudnym zadaniem. 24&nbsp;czerwca wykonaliśmy kopie zapasowe trzech iPhone’ów i&nbsp;za zgodą ich właścicieli&nbsp;&ndash; Chadidży Ismaiłowej, Szabolcsa Panyia i&nbsp;Edwy’ego Plenela&nbsp;&ndash; wysłaliśmy pliki do Toronto z&nbsp;prośbą o&nbsp;jak najszybsze wykonanie badań. Niecierpliwie czekaliśmy na pierwsze wyniki, które otrzymaliśmy po czterech dniach.</p>

  <p class="calibre8">Bill Marczak i&nbsp;jego kolega John Scott-Railton zadzwonili, aby poinformować nas o&nbsp;wynikach przeprowadzonych analiz, a&nbsp;następnie przesłali nam swój pisemny raport. Otworzyłam plik i&nbsp;przebiegłam wzrokiem krótki fragment zawierający nazwy procesów wygenerowanych przez Pegasusa, które zespół Citizen Lab odkrył w&nbsp;toku każdej z&nbsp;trzech analiz, po czym przeszłam do najważniejszego akapitu: „Możemy z&nbsp;dużą dozą pewności stwierdzić, że [wszystkie trzy iPhone’y] zostały zainfekowane oprogramowaniem szpiegującym Pegasus firmy NSO w&nbsp;podanych wyżej datach. Wniosek nasz opieramy na tym, że nigdy dotąd nie mieliśmy do czynienia z&nbsp;pojawieniem się nazw wspomnianych wyżej procesów w&nbsp;nieszkodliwym kontekście i&nbsp;spotykaliśmy je wyłącznie w&nbsp;okolicznościach, w&nbsp;których zachodziło wysokie prawdopodobieństwo infekcji oprogramowaniem szpiegującym Pegasus firmy NSO”.</p>

  <p class="calibre8">Zamieściłam streszczenie wyników pierwszego etapu procedury weryfikacyjnej na bezpiecznej stronie, do której dostęp mieli wszyscy nasi partnerzy; do streszczenia dołączyłam plik pdf z&nbsp;pełną treścią raportu Citizen Lab. Spodziewałam się zbiorowego westchnienia ulgi ze strony uczestników Projektu Pegasus i&nbsp;nie zawiodłam się. Craig Timberg z&nbsp;„Washington Post” zamieścił komentarz niemal natychmiast. „To wspaniała wiadomość!”, napisał. „Dobra robota!”, zawtórowała mu Miranda Patrucic z&nbsp;OCCRP. „To fantastyczne”.</p>

  <p class="calibre8">Claudio i&nbsp;Donncha nie mieli zamiaru chełpić się tym potwierdzeniem wartości ich pracy, po części dlatego, że żaden z&nbsp;nich nigdy nie zabiegał o&nbsp;uwagę i&nbsp;uznanie. Przez cały okres naszej współpracy zachowywali się jak skromni, skupieni na swojej robocie fachowcy. To nie uległo zmianie. Ale kiedy dwa dni później Claudio, korzystając z&nbsp;bezpiecznego połączenia, udzielał wywiadu grupce dziennikarzy z&nbsp;naszych partnerskich redakcji, którzy chcieli zacytować go w&nbsp;mających ukazać się już za osiemnaście dni artykułach, wydawał się niemal pogodny. Całkiem możliwe, że nawet kilka razy się uśmiechnął. Przez półtorej godziny cierpliwie odpowiadał na pytania i&nbsp;wyjaśniał wszystkie niejasności z&nbsp;roboczej wersji osiemdziesięciostronicowego raportu, który on i&nbsp;Donncha zamierzali wydać w&nbsp;dniu publikacji wyników naszego śledztwa. Wstępną wersję raportu otrzymali wszyscy nasi partnerzy.</p>

  <p class="calibre8">Na część pytań Claudio odpowiadał nie po raz pierwszy, niektóre z&nbsp;nich zadawali mu już wcześniej ci sami dziennikarze, którzy teraz ponownie pytali go o&nbsp;te same sprawy&nbsp;&ndash; „Skąd wiecie, że to Pegasus, a&nbsp;nie jakieś inne oprogramowanie szpiegujące?”<em class="calibre5">&nbsp;</em>&ndash; ale wyglądało na to, że Claudio nie ma nic przeciwko temu, by wyjaśnić im wszystko kolejny raz. „Te nazwy procesów są unikalne. Zupełnie wyjątkowe. Jest ich tylko kilkadziesiąt i&nbsp;nie są to nazwy legalnych procesów systemu iOS. Mogę to stwierdzić z&nbsp;całą pewnością, ponieważ przeprowadziłem pewien eksperyment: pobrałem każdą wersję systemu operacyjnego, jaka została wypuszczona przez Apple’a począwszy od 2016 roku, a&nbsp;następnie sprawdziłem każdy plik systemowy. Nie pojawiła się tam nazwa żadnego z&nbsp;tych procesów. Dlatego mamy pewność, że nie są to legalne procesy iOS. To złośliwe procesy. Wiemy, że są generowane przez Pegasusa, ponieważ są powiązane z&nbsp;odkrytą przez nas infrastrukturą sieciową [systemu Pegasus]”.</p>

  <p class="calibre8">W&nbsp;czasie wywiadu Claudio poruszył między innymi kwestię inwazyjności oprogramowania szpiegującego stworzonego przez NSO: „Kiedy iPhone zostaje zainfekowany, operatorzy przeprowadzający atak uzyskują uprawnienia administracyjne czy też tak zwane uprawnienia na poziomie root, co w&nbsp;praktyce oznacza, że mogą zrobić z&nbsp;zainfekowanym telefonem wszystko”. Dosłownie wszystko. Gdyby chcieli na przykład sprawdzić, jak szybko jedziecie samochodem, tłumaczył Claudio, wystarczyło, by informatycy NSO napisali kilka linijek kodu i&nbsp;wprowadzili je do zainfekowanego telefonu.</p>

  <p class="calibre8">Claudio odpowiedział też na pytania dotyczące dynamicznie zmieniającej się sytuacji na froncie wojny pomiędzy NSO a&nbsp;producentami telefonów komórkowych, w&nbsp;tym firmą Apple, która zdaniem Claudia prawdopodobnie wciąż była rynkowym liderem pod względem poziomu ochrony swoich urządzeń przed złośliwym oprogramowaniem. „Trzeba oddać im sprawiedliwość&nbsp;&ndash; powiedział o&nbsp;Apple’u&nbsp;&ndash; ale trzeba też mieć na uwadze, że po drugiej stronie nie brakuje nadzwyczaj utalentowanych ludzi, którzy niestrudzenie pracują nad obchodzeniem zabezpieczeń i&nbsp;znajdowaniem w&nbsp;nich luk, motywowanych korzyściami finansowymi, jakie przynosi im tego rodzaju działalność”. Przypomniał dziennikarzom o&nbsp;pokaźnym arsenale exploitów, którym dysponowało NSO i&nbsp;który mogło zaoferować nabywcom licencji na Pegasusa. „Przypuszczam, że sporą część z&nbsp;nich opracowują i&nbsp;rozwijają samodzielnie&nbsp;&ndash; dodał&nbsp;&ndash; ale zapewne sporo też kupują od niezależnych specjalistów i&nbsp;od brokerów specjalizujących się w&nbsp;handlu exploitami”.</p>

  <p class="calibre8">Gdy wywiad dobiegał końca, naszła mnie refleksja dotycząca współpracy pomiędzy dziennikarzami a&nbsp;ekspertami technicznymi. Wzajemna nieufność między Claudiem i&nbsp;Donnchą a&nbsp;Laurentem i&nbsp;mną, wyczuwalna w&nbsp;trakcie naszego pierwszego spotkania w&nbsp;Berlinie w&nbsp;2020 roku, zniknęła z&nbsp;czasem bez śladu. Obie strony&nbsp;&ndash; oni dzięki nam i&nbsp;my dzięki nim&nbsp;&ndash; stały się lepsze w&nbsp;swojej pracy i&nbsp;już samo to było cennym osiągnięciem. Techniczna wiedza i&nbsp;umiejętności Claudia i&nbsp;Donnchy nie tylko pozwoliły dziennikarzom zaangażowanym w&nbsp;Projekt Pegasus lepiej zrozumieć działanie systemu Pegasus, NSO i&nbsp;całej branży cyfrowej inwigilacji, ale także naprowadziły ich na trop ofiar Pegasusa i&nbsp;w&nbsp;konsekwencji umożliwiły im opisanie najbardziej poruszających i&nbsp;osobistych historii. Z&nbsp;kolei dziennikarze, wyruszając w&nbsp;teren, spotykając się z&nbsp;ofiarami i&nbsp;przekonując ponad sześćdziesiąt z&nbsp;nich do udostępnienia swoich telefonów do analizy kryminalistycznej, dostarczyli empirykom z&nbsp;Security Lab materiału, na którego bazie dokonali swoich odkryć. „Im więcej widzisz śladów ataków, im więcej ich porównujesz, tym wyraźniejszy staje się ogólny obraz”, stwierdził tamtego dnia Claudio. „Zaczynasz zbierać i&nbsp;dopasowywać do siebie poszczególne fragmenty układanki i&nbsp;ten obraz staje się dla ciebie coraz bardziej oczywisty. Można powiedzieć, że wszystko składa się w&nbsp;całość”.</p>

  <p class="m0-2sp">W&nbsp;pierwszym tygodniu lipca w&nbsp;pełni poczułam brzemię ciążącej na mnie odpowiedzialności. Projekt Pegasus finiszował, a&nbsp;moim zadaniem było koordynowanie przygotowań do publikacji jego wyników&nbsp;&ndash; artykuły miały ukazywać się przez pięć dni z&nbsp;rzędu, na łamach papierowych i&nbsp;elektronicznych wydań siedemnastu różnych dzienników, czasopism i&nbsp;serwisów informacyjnych z&nbsp;całego świata, z&nbsp;których każdy miał własne priorytety, oraz stojących na ich straży redaktorów i&nbsp;prawników. Na dziesięć dni przed wyznaczoną datą publikacji wciąż jeszcze ustalaliśmy szczegóły dotyczące kolejności, w&nbsp;jakiej powinny się ukazywać poszczególne materiały. Aby zmaksymalizować siłę oddziaływania publikacji i&nbsp;zminimalizować ewentualne negatywne konsekwencje, na jakie mogło nas narazić ujawnienie skandalicznych nadużyć związanych z&nbsp;oprogramowaniem firmy NSO, należało zsynchronizować działania wszystkich redakcji i&nbsp;w&nbsp;miarę możliwości ujednolicić tematykę artykułów, jakie miały się ukazywać w&nbsp;poszczególne dni. Zgodnie z&nbsp;zaproponowanym przeze mnie ogólnym harmonogramem, zaakceptowanym przez wszystkich uczestników projektu, pierwszego dnia mieliśmy skupić się na przedstawieniu masowej skali inwigilacji prowadzonej za pomocą systemu Pegasus, przy czym w&nbsp;centrum uwagi miały znaleźć się historie dziennikarzy i&nbsp;obrońców praw człowieka, którzy padli ofiarą tego systemu. Zdecydowana większość naszych partnerów jako główny temat artykułów przeznaczonych do publikacji pierwszego dnia wybrała sprawę inwigilacji bliskich Dżamala Chaszukdżiego (jego żony, narzeczonej i&nbsp;jednego z&nbsp;jego synów), a&nbsp;także jego przyjaciół i&nbsp;współpracowników. Ale były też wyjątki. Węgierski portal informacyjny Direkt36, a&nbsp;także serwis The<em class="calibre5"> </em>Wire z&nbsp;Indii postanowiły skupić się na opisaniu przypadków szpiegowania Pegasusem dziennikarzy z&nbsp;ich redakcji. Z&nbsp;kolei OCCRP planowało wysunąć na pierwszy plan historię Chadidży Ismaiłowej.</p>

  <p class="calibre8">Wszyscy partnerzy zgodzili się, że nazwiska światowych przywódców i&nbsp;wysokich urzędników państwowych, wytypowanych do potencjalnej inwigilacji przez klientów NSO, powinny zostać ujawnione nie wcześniej niż trzeciego dnia po rozpoczęciu publikacji; chodziło o&nbsp;to, by poruszane przez nas poważniejsze kwestie, dotyczące wykorzystywania Pegasusa przeciwko osobom prywatnym, nie zostały zepchnięte na bok przez nagłówki o&nbsp;geopolitycznych rozgrywkach służb wywiadowczych. Ryzyko, że tak właśnie mogłoby się stać, wzrosło kilka dni wcześniej, gdy dziennikarzom „Le Monde” udało się ostatecznie potwierdzić, że jeden z&nbsp;numerów telefonów na naszej liście faktycznie należał do urzędującego prezydenta Francji Emmanuela Macrona. „Le Monde” zdobyło też dowody na to, że na liście potencjalnych celów Pegasusa znajdowali się także inni francuscy politycy, piastujący wysokie stanowiska w&nbsp;administracji Macrona. Już wcześniej zidentyfikowaliśmy na naszej liście numery kilku innych głów państw i&nbsp;premierów; potwierdziliśmy tożsamość ich użytkowników u&nbsp;wielu źródeł, dzięki czemu mogliśmy teraz z&nbsp;pełną odpowiedzialnością opublikować te informacje.</p>

  <p class="calibre8">Ostatnia prośba o&nbsp;skorygowanie harmonogramu publikacji dotarła do mnie z&nbsp;redakcji indyjskiego serwisu The Wire. Nasz pierwotny plan zakładał, że artykuł o&nbsp;wykorzystaniu Pegasusa do szpiegowania Rahula Gandhiego, najpoważniejszego politycznego rywala premiera Indii Narendry Modiego, ukaże się dopiero piątego dnia. Ujawnienie informacji o&nbsp;tym, że rząd Modiego najprawdopodobniej dopuścił się naruszenia prawa, zlecając inwigilację swoich politycznych przeciwników, mogło wstrząsnąć opinią publiczną w&nbsp;największej demokracji świata. Z&nbsp;tego względu chcieliśmy zapewnić tej historii jej własną przestrzeń, tak aby nie musiała konkurować o&nbsp;uwagę odbiorców z&nbsp;innymi ważnymi tematami, jakie zamierzaliśmy poruszyć w&nbsp;ciągu kilku pierwszych dni. Ale redaktor naczelny The Wire, Siddharth Varadarajan, miał poważne wątpliwości, czy ich serwis może wstrzymywać się przez cztery dni z&nbsp;publikacją tak ważnego materiału. Obawiał się, że gdy tylko pierwsze informacje dotyczące Projektu Pegasus ujrzą światło dzienne, Gandhi uda się do innych mediów w&nbsp;Indiach, a&nbsp;The Wire straci szansę na pierwszeństwo w&nbsp;przedstawieniu tej sensacyjnej historii opinii publicznej. Wysłałam więc do naszych pozostałych partnerów pytanie, czy wyrażą zgodę na przyspieszenie publikacji materiałów o&nbsp;sprawie Gandhiego. „Wszyscy wiemy, jak ważna jest ta historia dla naszych kolegów z&nbsp;The Wire&nbsp;&ndash; napisałam&nbsp;&ndash; i&nbsp;ile pracy włożyli w&nbsp;śledztwo w&nbsp;tej sprawie”. Ostatecznie wszyscy zgodzili się na opublikowanie materiałów dotyczących inwigilacji Rahula Gandhiego w&nbsp;drugim dniu; piątego dnia naszym głównym tematem miało być wykorzystanie Pegasusa do szpiegowania osób z&nbsp;otoczenia Dalajlamy.</p>

  <p class="calibre8">Inna trudność, przed jaką stanęłam podczas przygotowań do publikacji, polegała na konieczności dopilnowania, by nasi partnerzy nie pozwalali sobie na zbytnią swobodę w&nbsp;ujawnianiu informacji na temat listy przekazanej nam przez naszego informatora, a&nbsp;także w&nbsp;formułowaniu zasadniczych wniosków z&nbsp;Projektu Pegasus. W&nbsp;pierwszym przypadku chodziło o&nbsp;to, by w&nbsp;żadnej z&nbsp;publikacji nie pojawiło się nic, co mogłoby narazić na szwank osobiste bezpieczeństwo naszego informatora. W&nbsp;drugim przypadku chodziło o&nbsp;to, by wszystkie kluczowe tezy i&nbsp;wnioski miały umocowanie w&nbsp;dowodach kryminalistycznych lub w&nbsp;ustalonych przez nas w&nbsp;toku śledztwa faktach dotyczących działalności NSO i&nbsp;klientów tej firmy. Redaktorzy i&nbsp;prawnicy każdego z&nbsp;partnerów mogli sami ustalić, jak daleko chcą się posunąć w&nbsp;publikowanych artykułach, ale musieliśmy wyznaczyć pewne nieprzekraczalne granice&nbsp;&ndash; każda publikacja musiała zawierać zweryfikowane informacje i&nbsp;odpowiadać najwyższym standardom dziennikarskiej rzetelności. O&nbsp;użytkowniku numeru telefonu z&nbsp;naszej listy, którego tożsamość udało się ustalić i&nbsp;potwierdzić, można było napisać, że został „wybrany” przez klienta NSO jako potencjalny cel ataku Pegasusem. „Nie wolno nam POD ŻADNYM POZOREM sugerować, że dana osoba faktycznie podlegała inwigilacji, CHYBA ŻE możemy to udowodnić w&nbsp;oparciu o&nbsp;wyniki analizy kryminalistycznej jej telefonu”, napisałam w&nbsp;okólniku, który rozesłałam do wszystkich partnerskich redakcji.</p>

  <p class="calibre8">Na tym etapie byliśmy już wystarczająco pewni naszych ustaleń, by poinformować opinię publiczną o&nbsp;tym, że udostępniona nam lista zawierała około pięćdziesięciu tysięcy unikalnych numerów telefonów. Nasza pewność wynikała z&nbsp;pracy kryminalistycznej, jaką pomimo wszelkich ograniczeń zdołali wykonać Claudio i&nbsp;Donncha. Z&nbsp;uwagi na brak czasu oraz na ryzyko zdekonspirowania naszego śledztwa lub narażenia na niebezpieczeństwo naszego informatora nie mogliśmy skontaktować się z&nbsp;każdą osobą, którą udało nam się zidentyfikować na naszej liście i&nbsp;poprosić o&nbsp;zgodę na poddanie jej telefonu badaniom kryminalistycznym. Tym niemniej udało nam się bezpiecznie przeprowadzić analizy ponad sześćdziesięciu telefonów należących do dziennikarzy, prawników i&nbsp;działaczy na rzecz praw człowieka&nbsp;&ndash; wszyscy oni znaleźli się na celowniku Pegasusa, choć nie byli podejrzewani ani o&nbsp;przestępstwa kryminalne, ani o&nbsp;działalność terrorystyczną, ani o&nbsp;czyny pedofilskie. Badania wykonane przez Claudia i&nbsp;Donnchę na iPhone’ach używanych przez te osoby w&nbsp;czasie, gdy ich numery telefonów dodano do listy, wykazały, że ponad 85 procent tych urządzeń nosiło ślady zainfekowania Pegasusem. To niemal dziewięć na dziesięć przypadków.</p>

  <p class="calibre8">„Wiemy, że numery telefonów zostały wytypowane przez klientów NSO, zanim urządzenia zostały zainfekowane Pegasusem”, wyjaśniłam w&nbsp;okólniku. „Wiemy, że do infekcji dochodzi zawsze PO takiej selekcji (…) w&nbsp;całkiem sporej liczbie przypadków mijało zaledwie około 30 sekund między dodaniem numeru do listy a&nbsp;rozpoczęciem przeszukiwania iMessage na urządzeniu. Czas między tym przeszukiwaniem a&nbsp;uruchomieniem procesów Pegasusa jest różny, ale mieści się w&nbsp;przedziale od pięciu minut do godziny (…) Wynika z&nbsp;tego, że numery telefonów, które widzimy na liście, zostały wprowadzone do systemu przed zaatakowaniem urządzeń przez Pegasusa”.</p>

  <p class="m0-2sp">W&nbsp;pierwszym tygodniu lipca Laurent oraz Paul Lewis z&nbsp;„Guardiana”, kierujący zespołem dziennikarzy oddelegowanych przez jego redakcję do pracy przy Projekcie Pegasus, odbyli rozmowę telefoniczną z&nbsp;Edwardem Snowdenem. Paul opisywał sprawę Snowdena w&nbsp;2013 roku, kiedy ten były podwykonawca amerykańskiej Agencji Bezpieczeństwa Narodowego (NSA) ujawnił, że agencja monitoruje na masową skalę ruch sieciowy i&nbsp;telekomunikacyjny i&nbsp;w&nbsp;oparciu o&nbsp;pozyskane w&nbsp;ten sposób dane jest w&nbsp;stanie opracować „profil życia”, czyli predykcję przyszłych zachowań każdego użytkownika telefonu komórkowego lub internetu. Ujawnienie tych informacji miało poważne konsekwencje, zarówno zamierzone, jak i&nbsp;niezamierzone. Apple i&nbsp;inne firmy technologiczne zaczęły przykładać znacznie większą niż wcześniej wagę do szyfrowania komunikacji w&nbsp;celu zagwarantowania prywatności i&nbsp;kusiły klientów obietnicą zapewnienia im nowej warstwy bezpieczeństwa osobistego. Organy ścigania na całym świecie apelowały do producentów laptopów i&nbsp;telefonów komórkowych o&nbsp;uchylenie im „tylnych drzwi” do zaszyfrowanych urządzeń, twierdząc, że bez tego będą musiały „zwinąć interes”, ponieważ stracą możliwość śledzenia terrorystów i&nbsp;innych przestępców. Producenci urządzeń odmówili, argumentując zupełnie słusznie, że jeśli stworzą takie tajne możliwości dostępu do swoich urządzeń i&nbsp;udostępnią je samozwańczym białym kapeluszom, czyli legalnym hakerom, z&nbsp;agencji rządowych, takich jak FBI, to czarne kapelusze z&nbsp;pewnością również zdobędą do nich dostęp, ze szkodą dla niewinnych użytkowników. Sytuację wykorzystały prywatne firmy, między innymi NSO, które nauczyły się wyszukiwać luki w&nbsp;oprogramowaniu telefonów komórkowych i&nbsp;zaoferowały organom ścigania oraz agencjom wywiadowczym płatne narzędzia do łapania złoczyńców.</p>

  <p class="calibre8">„Centralnym punktem naszego dochodzenia jest wyciek danych z&nbsp;NSO Group”, poinformował Snowdena Paul podczas rozmowy na Zoomie 5 lipca 2021 roku. „Uzyskaliśmy dostęp do listy z&nbsp;pięćdziesięcioma tysiącami numerów telefonów”.</p>

  <p class="calibre8">Na Edwardzie Snowdenie niełatwo jest zrobić wrażenie opowieściami o&nbsp;rozprzestrzenianiu się cyberinwigilacji, ale tym razem wydawał się autentycznie zaskoczony. Milczał przez kilka sekund, rozpamiętując liczbę. „Pięćdziesiąt tysięcy”, powiedział w&nbsp;końcu. „Wow”.</p>

  <p class="calibre8">„Tak, ponad pięćdziesiąt tysięcy”, dodał Paul.</p>

  <p class="calibre8">„To wręcz niebywała skala”, zadumał się Snowden. „Wiesz, ogólna linia argumentacji NSA, a&nbsp;także instytucji komercyjnych, które w&nbsp;gruncie rzeczy zajmują się tym samym, jest taka, że wykorzystanie tego rodzaju narzędzi jest ściśle ukierunkowane na konkretne cele. Że są one używane wyłącznie przeciwko przestępcom, przeciwko złym ludziom. Samo to, że mieli w&nbsp;swojej bazie danych pięćdziesiąt tysięcy numerów potencjalnych celów, zadaje kłam takim tłumaczeniom”.</p>

  <p class="calibre8">„NSO stale powtarza: nasi klienci są zobowiązani umową do wykorzystywania naszej technologii tylko przeciwko terrorystom i&nbsp;przestępcom”, zgodził się Paul. „My jednak znaleźliśmy dowody, że rządy na całym świecie używały tej technologii do szpiegowania i&nbsp;inwigilowania dziennikarzy, aktywistów, prawników, obrońców praw człowieka, naukowców, biznesmenów, przywódców religijnych, polityków, a&nbsp;nawet głów państw. W&nbsp;gruncie rzeczy używali jej przeciwko wszystkim”.</p>

  <p class="calibre8">Snowden przyznał, że nie jest to jakaś wielka niespodzianka, po czym dodał: „Pięćdziesiąt tysięcy ludzi. Powtarzam to sobie, bo aż trudno mi uwierzyć. Takie firmy [jak NSO] naprawdę w&nbsp;ogóle nie powinny istnieć (…) Tu chodzi o&nbsp;urządzenia, które są obecne na każdym biurku, w&nbsp;każdym domu, na całym świecie, a&nbsp;my jesteśmy od nich zależni. Bez nich nie moglibyśmy pracować, komunikować się, handlować, prowadzić normalnego życia (…) Jedyną rzeczą, jaką robi NSO Group, jej jedynym produktem jest odkrywanie słabych punktów urządzeń, na których wszyscy polegamy, a&nbsp;następnie sprzedawanie wiedzy o&nbsp;tych słabych punktach (…) Nie ma żadnych ograniczeń. Są tylko obiecanki Izraela, że ich Ministerstwo Obrony czy jakiś inny urząd będzie nadzorować wydawanie licencji eksportowych”.</p>

  <p class="calibre8">Od rozpoczęcia rozmowy minęło dziesięć minut, a&nbsp;Snowden z&nbsp;coraz większym zapałem omawiał różne aspekty problemu cyberinwigilacji. Według niego konieczne było wprowadzenie globalnych regulacji, które przywołałyby do porządku całą branżę usług i&nbsp;technologii cyfrowej inwigilacji. Być może Unia Europejska powinna w&nbsp;końcu wziąć się za robotę. NSO „nie stara się uratować świata”, stwierdził Snowden. „Nie chodzi im o&nbsp;to, by zrobić coś dobrego. Kieruje nimi wyłącznie żądza zysku, pomimo wszystkich publicznych zapewnień, że jest inaczej. Kiedy tworzysz złośliwe oprogramowanie i&nbsp;sprzedajesz je temu, kto zapłaci najwięcej&nbsp;&ndash; tak jak to robiła, robi i&nbsp;będzie robić nadal NSO Group, jeśli nikt ich nie powtrzyma&nbsp;&ndash; to przyczyniasz się do tego, że świat będzie jutro mniej bezpiecznym miejscem, niż jest dzisiaj”.</p>

  <p class="calibre8">Zanim się rozłączył, Snowden zapewnił Paula, że z&nbsp;chęcią wesprze Projekt Pegasus w&nbsp;każdy możliwy sposób. „Jeśli potrzebujecie mojej pomocy, po prostu dajcie znać”, powiedział. „Ten temat na to zasługuje”.</p>

  <p class="m0-2sp">Paul Lewis równie dobrze jak my wszyscy zdawał sobie sprawę z&nbsp;potencjalnych skutków opublikowania wyników naszego śledztwa, w&nbsp;tym także z&nbsp;możliwych negatywnych konsekwencji dla uczestników Projektu Pegasus. Biorąc pod uwagę obowiązujące w&nbsp;Wielkiej Brytanii przepisy dotyczące zniesławienia, redakcja „Guardiana” była prawdopodobnie jednym z&nbsp;najbardziej narażonych na ewentualne nieprzyjemności uczestników projektu. Między innymi dlatego Paul był szczególnie zainteresowany, by nasze konsorcjum dopełniło formalności i&nbsp;wysłało do NSO oficjalny list z&nbsp;prośbą o&nbsp;komentarz do tego, co zamierzaliśmy opublikować. Do wysłania takiego listu obligowały nas zarówno przepisy prawa, jak i&nbsp;zasady etyki dziennikarskiej; chodziło o&nbsp;zapewnienie przedstawicielom NSO możliwości ustosunkowania się do wszystkich najważniejszych informacji, które konsorcjum zamierzało przedstawić opinii publicznej. Zasadnicza trudność polegała na wybraniu odpowiedniego momentu na wysłanie listu. Początkowo kilku naszych partnerów chciało wysłać go już parę tygodni przed zaplanowaną datą publikacji. Ponieważ jednak inni uczestnicy projektu wciąż jeszcze zbierali materiały do swoich artykułów, nie chcieliśmy dawać NSO lub jego klientom szansy na torpedowanie wysiłków naszych kolegów.</p>

  <p class="calibre8">Laurent i&nbsp;ja chcieliśmy wysłać list 10 lipca, co dałoby NSO cztery dni na odpowiedź, a&nbsp;nam kolejne cztery dni na ewentualną dalszą wymianę korespondencji z&nbsp;NSO i, w&nbsp;razie potrzeby, na dopracowanie lub wprowadzenie poprawek do artykułów. Nasi partnerzy opracowywali wstępne wersje podobnych próśb o&nbsp;komentarz. Miały być wysłane do przedstawicieli rządów wszystkich państw, które, jak wynikało z&nbsp;zebranych przez nas dowodów, wykupiły licencję na używanie Pegasusa.</p>

  <p class="calibre8">Za pisanie wstępnej wersji listu do NSO zabrali się nasi koledzy z&nbsp;„Guardiana”, którzy, jak stwierdzili żartobliwie, mieli w&nbsp;swoim londyńskim biurze idealnego człowieka do tej roboty. Pierwszym poważnym wyzwaniem po rozpoczęciu pracy w&nbsp;„Guardianie” był dla Davida Pegga udział w&nbsp;prowadzonym w&nbsp;2015 roku dziennikarskim śledztwie w&nbsp;sprawie praktyk szwajcarskiego banku HSBC, który pomagał swoim bogatym klientom ukrywać aktywa i&nbsp;unikać podatków. Jako młodszy członek zespołu redakcyjnego David otrzymał niewdzięczne zadanie napisania listów z&nbsp;prośbą o&nbsp;komentarz do ponad stu pięćdziesięciu osób zamieszanych w&nbsp;aferę SwissLeaks. David podpisał się pod każdym listem, po czym redakcję i&nbsp;dział prawny „Guardiana” zasypała lawina skarg i&nbsp;gróźb od zamożnych, wpływowych adresatów tych listów<em class="calibre5">. </em>„Czy zdajecie sobie sprawę, co wyrabia wasz kolega David Pegg?” David przyznaje ze śmiechem, że początkowo był tym szczerze przejęty i&nbsp;wystraszony, ale dość szybko się uodpornił. „O&nbsp;dziwo, wspominam to jako całkiem przyjemne doświadczenie”, wyznał w&nbsp;rozmowie z&nbsp;nami. „Wszyscy moi przyjaciele uważają, że jestem trochę dziwny”.</p>

  <p class="calibre8">Tak czy inaczej, David z&nbsp;pomocą Paula zajął się przygotowaniem wstępnej wersji listu do NSO. Podzielili go na cztery części: pierwsza dotyczyła osób inwigilowanych przy użyciu Pegasusa; druga klientów NSO, którzy według naszych ustaleń dopuszczali się nadużyć w&nbsp;wykorzystywaniu Pegasusa; w&nbsp;części trzeciej wymienione zostały wnioski płynące z&nbsp;naszego dochodzenia, natomiast część czwarta poświęcona była innym istotnym faktom odkrytym przez nas w&nbsp;toku śledztwa, w&nbsp;tym transakcjom biznesowym NSO i&nbsp;relacjom firmy z&nbsp;rządem Izraela. Claudio i&nbsp;Donncha kończyli tymczasem swój dwudziestotrzystronicowy raport na temat wyników badań kryminalistycznych. W&nbsp;dokumencie tym, zatytułowanym <em class="calibre5">Analiza techniczna śladów kryminalistycznych i&nbsp;pomiarów sieci</em>, wymienili między innymi konkretne nazwy domen i&nbsp;kont iCloud wykorzystywanych przez NSO, nazwy procesów Pegasusa, a&nbsp;także wskazali konkretne exploity, które odkryli i&nbsp;powiązali z&nbsp;systemem Pegasus. Raport miał zostać wysłany do NSO, żeby dać firmie możliwość zakwestionowania rezultatów analiz kryminalistycznych przeprowadzonych przez Security Lab.</p>

  <p class="calibre8">Żaden z&nbsp;członków naszego konsorcjum nie wierzył, by NSO odpowiedziało na nasz list w&nbsp;merytoryczny i&nbsp;profesjonalny sposób. Począwszy od 2016 roku Amnesty International, Security Lab i&nbsp;Citizen Lab wysyłały do NSO wiele podobnych listów przy okazji różnych dochodzeń i&nbsp;za każdym razem otrzymywały bardzo niewiele poważnych odpowiedzi na poważne pytania. „Zawsze publikujemy szczegółowe, zweryfikowane przez niezależnych ekspertów, oparte na dowodach raporty”, powiedział nam Ron Deibert, założyciel Citizen Lab. „Ich odpowiedzi to w&nbsp;większości ataki ad personam i&nbsp;zarzucanie nam bliżej niesprecyzowanych uprzedzeń”. Claudio miał podobne doświadczenia z&nbsp;NSO i&nbsp;innymi prywatnymi firmami zajmującymi się cyberinwigilacją i&nbsp;również w&nbsp;tym przypadku nie spodziewał się niczego nowego. Nie sprawiał wrażenia przestraszonego. „Mamy rację [w&nbsp;kwestii kryminalistyki]”, powiedział. „Brakuje im argumentów, więc ograniczą się do pustych słów. Nie mogą zaprzeczyć faktom”.</p>

  <p class="calibre8">Paul Lewis także nie spodziewał się po NSO konkretnych odpowiedzi na przedstawione przez nas zarzuty czy ustalenia, ale zarazem był przekonany, że list zmieni dynamikę śledztwa. Z&nbsp;chwilą, gdy list dotrze do Herclijji, NSO uzna Projekt Pegasus za żywotne zagrożenie dla własnych interesów. Firmie nie opłacało się angażować w&nbsp;racjonalną polemikę z&nbsp;naszymi ustaleniami i&nbsp;wnioskami, czy to dziennikarskimi, czy to kryminalistycznymi. Dlatego Paul sądził, że NSO zamiast dyskutować, przystąpi do ataku.</p>

  <p class="m0-2sp">Wprawdzie pod listem mieliśmy podpisać się tylko Laurent i&nbsp;ja, jako przedstawiciele Forbidden Stories, ale zaprosiliśmy naszych partnerów do przedyskutowania ogólnego tonu pisma i&nbsp;konkretnych sformułowań, jakie powinny się w&nbsp;nim znaleźć. Paul był zdania, że ton listu powinien być dość ostry; należało wyłożyć kawę na ławę, aby NSO nie mogło później powiedzieć, że wprowadziliśmy ich w&nbsp;błąd lub że złagodziliśmy zarzuty w&nbsp;porównaniu do tych, jakie zamierzaliśmy opublikować. „Z&nbsp;zebranych przez nas informacji wynika, że technologia NSO była używana przez organy rządowe wielu państw do systematycznego naruszania praw człowieka i&nbsp;do inwigilowania osób, w&nbsp;stosunku do których nie było uzasadnionych podstaw do umieszczania ich pod nadzorem”&nbsp;&ndash; brzmiał jeden z&nbsp;uzgodnionych fragmentów listu. „Według naszych ustaleń nadużycia te miały i&nbsp;mają nadal charakter notoryczny i&nbsp;powszechny. Jesteśmy głęboko przekonani, że w&nbsp;interesie publicznym leży ujawnienie tych faktów, ponieważ mają one poważne konsekwencje dla prawa do prywatności wszystkich ludzi na całym świecie oraz dla możliwości swobodnego komunikowania się bez obaw przed inwigilacją lub represjami, zwłaszcza w&nbsp;tych krajach, w&nbsp;których łamane są prawa człowieka”.</p>

  <p class="calibre8">Wyliczyliśmy wszystkie państwa, których rządy były licencjonowanymi użytkownikami (i&nbsp;sprawcami nadużyć) opracowanego przez NSO oprogramowania szpiegującego klasy wojskowej: Azerbejdżan, Bahrajn, Węgry, Indie, Kazachstan, Meksyk, Maroko, Rwandę, Arabię Saudyjską, Togo i&nbsp;Zjednoczone Emiraty Arabskie. Wymieniliśmy również nazwiska osób, w&nbsp;których telefonach znaleźliśmy dowody na zainfekowanie Pegasusem.</p>

  <p class="calibre8">Przygotowanie listu trwało ostatecznie o&nbsp;jeden dzień dłużej, niż zakładaliśmy, ale w&nbsp;niedzielę 11 lipca 2021 roku, gdy nad Paryżem wzeszło słońce, Laurent i&nbsp;ja byliśmy wreszcie gotowi nacisnąć przycisk „Wyślij”.</p>

  <p class="m0-2sp">Amnesty International postanowiło podjąć w&nbsp;Berlinie pewne dodatkowe środki ostrożności, zanim NSO dowie się z&nbsp;listu o&nbsp;naszym śledztwie i&nbsp;o&nbsp;zbliżającej się dacie publikacji jego wyników. Kierownictwo Amnesty obawiało się trochę o&nbsp;Claudia i&nbsp;Donnchę. Dwaj eksperci w&nbsp;zakresie cyberbezpieczeństwa, którzy już wkrótce mieli znaleźć się w&nbsp;centrum uwagi jako członkowie zespołu, który przyłapał NSO i&nbsp;jego rządowych klientów na gorącym uczynku, nie byli całkowicie przekonani, czy zaostrzenie środków bezpieczeństwa jest naprawdę konieczne. Claudio nie sądził, by istniało poważne ryzyko, że zostaną zhakowani przy użyciu oprogramowania szpiegującego NSO. Zawsze oddzielał swoją pracę od życia osobistego, nie miał nawet prywatnego telefonu komórkowego i&nbsp;rzadko korzystał z&nbsp;mediów społecznościowych; jedynym wyjątkiem był Twitter, z&nbsp;którego Claudio korzystał wyłącznie pod pseudonimem. „Nie mam zbyt bogatego cyfrowo życia”, żartował. Jak powiedział później w&nbsp;rozmowie z&nbsp;nami, liczył na to, że potencjalnych cyfrowych agresorów „zniechęci świadomość, że mamy środki i&nbsp;umiejętności, żeby ich złapać”.</p>

  <p class="calibre8">Donncha, podobnie jak Claudio, niezbyt przejmował się możliwością ataku hakerskiego, ale miał inne obawy dotyczące bezpieczeństwa, które wydawały się zupełnie zrozumiałe w&nbsp;przypadku kogoś, kto w&nbsp;przeszłości został wyciągnięty z&nbsp;łóżka w&nbsp;środku nocy przez gromadę wściekłych irlandzkich policjantów. Martwiły go nie tyle możliwości techniczne NSO, co raczej paskudne inklinacje niektórych klientów NSO, którzy lada dzień mieli dowiedzieć się o&nbsp;Projekcie Pegasus i&nbsp;o&nbsp;roli, jaką odegrali w&nbsp;nim dwaj specjaliści z&nbsp;Security Lab. Były to bezwzględne reżimy, które nieraz udowadniały, że są gotowe dopuszczać się aktów zastraszania i&nbsp;przemocy, zarówno u&nbsp;siebie w&nbsp;kraju, jak i&nbsp;za jego granicami. Władze Maroka przez ponad rok przetrzymywały Omara Radiego w&nbsp;areszcie, zanim w&nbsp;końcu postawiły go przed sądem. Następca tronu Arabii Saudyjskiej zlecił zabójstwo Dżamala Chaszukdżiego, który naraził mu się wyłącznie tym, że ośmielił się krytykować saudyjską monarchię.</p>

  <p class="calibre8">Donncha znał również z&nbsp;mediów historię Mahammada Mirzaliego, dwudziestosiedmioletniego azerskiego blogera, który uciekł z&nbsp;Baku i&nbsp;osiadł we Francji, w&nbsp;Nantes, pięć tysięcy kilometrów od granic swojej ojczyzny. Mahammad myślał, że we Francji będzie na tyle bezpieczny, by móc kontynuować publikowanie na swoim youtube’owym kanale <em class="calibre5">Made in Azerbaijan</em> krytycznych opinii na temat korupcji prezydenta Alijewa i&nbsp;krwawej wojny w&nbsp;Armenii. Jednak długie ręce azerskiego reżimu dosięgły Mahammada i&nbsp;jego bliskich nawet za granicą. Jego rodzina również uciekła do Francji po tym, jak jego ojca i&nbsp;szwagra próbowano zastraszyć i&nbsp;nakłonić do uciszenia Mahammada. Jego siostra przeżyła publiczne upokorzenie, gdy do sieci trafiło nagranie z&nbsp;podsłuchu założonego w&nbsp;jej sypialni&nbsp;&ndash; ofiarą podobnej próby szantażu padła w&nbsp;przeszłości Chadidża Ismaiłowa. W&nbsp;październiku 2020 roku w&nbsp;Nantes nieznani sprawcy ostrzelali zaparkowany samochód, w&nbsp;którym siedział Mahammad; w&nbsp;marcu 2021 Mahammada zaatakowano ponownie&nbsp;&ndash; tym razem napastnicy zadali mu od dziesięciu do czternastu ciosów nożem; raporty medyczne podane do publicznej wiadomości nie były w&nbsp;tej kwestii precyzyjne. (Prezydent Alijew oświadczył, że nie zamierza odnosić się do „bezpodstawnych i&nbsp;tendencyjnych oskarżeń”, jakoby jego rząd był odpowiedzialny za zamachy na Mahammada; trzech z&nbsp;czterech mężczyzn, którzy rok później stanęli przed francuskim sądem oskarżeni o&nbsp;usiłowanie zabójstwa Mirzaliego, było obywatelami Azerbejdżanu). Mahammad Mirzali przeszedł sześciogodzinną operację i&nbsp;przeżył. Zaledwie tydzień później otrzymał wiadomość tekstową o&nbsp;następującej treści: „To ostatnie ostrzeżenie. Możemy bez trudu cię zabić. Przekonałeś się, że niczego się nie boimy (…) Snajper może w&nbsp;każdej chwili wpakować ci kulę w&nbsp;łeb”. Według doniesień prasowych Mahammad otrzymywał pogróżki do czerwca 2021 roku, ale Donncha przypuszczał, że na tym wcale się nie skończyło.</p>

  <p class="calibre8">Kiedy więc Amnesty International na tydzień przed datą publikacji wyników naszego śledztwa zaproponowało, by Claudio i&nbsp;Donncha przeprowadzili się na pewien czas do tajnych, bezpiecznych lokali, obaj po namyśle wyrazili na to zgodę. Donncha miał w&nbsp;pamięci ataki na azerskiego dysydenta. „(Mirzali) publikuje satyryczne komentarze na temat rządu [Alijewa], a&nbsp;oni dwukrotnie próbowali go zabić, i&nbsp;to we Francji”, mówi Donncha. „Jeśli Azerowie dowiedzą się, że [raport z&nbsp;Projektu Pegasus] ukaże się lada dzień, czy zdecydują się zrobić coś, żeby nas powstrzymać? I&nbsp;nie chodzi tylko o&nbsp;Azerów”.</p>

  <p class="m0-2sp">Laurent i&nbsp;ja nacisnęliśmy przycisk „Wyślij” parę minut po ósmej rano w&nbsp;niedzielę, 11 lipca 2021 roku. „Jako rzetelni i&nbsp;odpowiedzialni dziennikarze chcemy dać Państwu szansę na odniesienie się do powyższych informacji i&nbsp;ewentualne ich sprostowanie”, napisaliśmy na zakończenie dziesięciostronicowego listu (do którego dołączyliśmy liczący dwadzieścia trzy strony raport techniczny Claudia i&nbsp;Donnchy). „Prosimy o&nbsp;udzielenie odpowiedzi nie później niż w&nbsp;środę, 14 lipca 2021 roku, do godziny osiemnastej czasu francuskiego. Każda merytoryczna uwaga zostanie uwzględniona w&nbsp;treści naszych publikacji. Jednocześnie informujemy, że za merytoryczne nie uznajemy ogólnikowych stwierdzeń o&nbsp;«nieścisłościach»”.</p>

  <p class="calibre8">Wszyscy byliśmy nieco oszołomieni. „To trochę tak, jakby siedzieć w&nbsp;samochodzie na szczycie wzgórza i&nbsp;zwolnić hamulec ręczny”, napisał do nas tamtego ranka Paul Lewis. „Jedziemy z&nbsp;tematem”.</p>

  <p class="m0-2sp">W&nbsp;niedzielę wieczorem Claudio i&nbsp;Donncha przebywali w&nbsp;swoim berlińskim biurze, gdy nagle padł serwer Security Lab. Przez ostatnie dwa lata serwer działał przez dwadzieścia cztery godziny na dobę i&nbsp;nigdy się nie zawiesił. A&nbsp;teraz, tego samego dnia, gdy wysłaliśmy list do NSO&nbsp;&ndash; trach, tajemnicza awaria. Claudio przypomniał sobie oglądane przed laty slajdy z&nbsp;raportem amerykańskich służb wywiadowczych; opisywano w&nbsp;nim atak na serwery, który mógł spowodować uszkodzenie karty sieciowej. To przypominało jeden z&nbsp;takich ataków. Donncha miał podobne obawy. „O&nbsp;cholera! Może ktoś włamał się do biura i&nbsp;przeciął kabel; może ukradł cały serwer”.<em class="calibre5"> </em>Natychmiast pobiegł sprawdzić, czy serwer nadal jest na swoim miejscu.</p>

  <p class="calibre8">To był bardzo nerwowy wieczór w&nbsp;biurze Security Lab. Claudio i&nbsp;Donncha gorączkowo próbowali ustalić, co się do cholery stało. Żaden z&nbsp;nich nie wierzył, że NSO czy ktokolwiek inny mógłby włamać się do ich systemu i&nbsp;wykraść dane Projektu Pegasus, ale mieli nieodparte wrażenie, że ktoś próbuje go sabotować. Gdy Donncha sprawdzał serwer, a&nbsp;potem logi serwera, pomyślał sobie: „Jeśli coś mi się stanie, trudno. Ale chcę mieć pewność, że Projekt Pegasus się powiedzie”.</p>
</div>


<div class="calibre3" id="calibre_link-29">
  <h1 class="chapnum" title="Rozdział 21. To się naprawdę dzieje. Laurent">Rozdział 21</h1>

  <p class="chaptit">To się naprawdę dzieje</p>

  <p class="chapwho">Laurent</p>

  <p class="m">„Jesteście zestresowani? Czy może raczej podekscytowani?” Sandrine zadała to pytanie członkom skromnego zespołu Forbidden Stories, którzy zebrali się w&nbsp;naszym biurze w&nbsp;poniedziałkowy poranek, tuż po tym, jak wysłaliśmy list do NSO. Wszyscy ci młodzi dziennikarze pracowali z&nbsp;nami przy Projekcie Pegasus&nbsp;&ndash; zachowując absolutną dyskrecję, mierząc się z&nbsp;trudnymi zadaniami, harując długimi godzinami przez siedem miesięcy bez przerwy. „No więc, jak tam wasze nastroje?”</p>

  <p class="calibre8">„Mieszane”, odparła Audrey Travère. „Artykuł o&nbsp;NSO będzie sygnowany między innymi moim nazwiskiem. Bardzo chcę, żeby ta historia ujrzała światło dzienne. Żeby każdy dowiedział się o&nbsp;tych skandalicznych nadużyciach. Ale jednocześnie trochę się boję”.</p>

  <p class="calibre8">„Pod tym artykułem podpisze się troje z&nbsp;nas”, dodał Phineas. „I&nbsp;zastanawiam się, czy możemy się jakoś przygotować?”.</p>

  <p class="calibre8">„Masz na myśli wasze bezpieczeństwo?”, upewniłem się.</p>

  <p class="calibre8">„Tak. Jak możemy się zabezpieczyć przed ewentualnymi problemami. Także tymi prawnymi”.</p>

  <p class="calibre8">„Argentyna!”, rzuciłem. „Jutro wieczorem, terminal F, lotnisko Roissy. Mamy dla was bilety. Zebraliśmy już wasze paszporty. Wszyscy polecimy do Argentyny. Pół roku to nie tak długo, prawda? A&nbsp;zatem postanowione, jutro wyjeżdżamy na sześć miesięcy”.</p>

  <p class="calibre8">Odpowiedział mi gromki śmiech, co bardzo mnie ucieszyło. Wiedziałem bowiem, że będziemy potrzebować sporej dawki dobrego humoru i&nbsp;ducha koleżeństwa, żeby jakoś przebrnąć przez następne tygodnie. Od daty publikacji dzielił nas niecały tydzień, a&nbsp;ja czułem, jak zbierają się nad nami burzowe chmury.</p>

  <p class="calibre8">Część tego krótkiego spotkania w&nbsp;siedzibie Forbidden Stories poświęciliśmy z&nbsp;Sandrine na powtarzanie tych samych przestróg, jakimi raczyliśmy naszych współpracowników od pierwszych godzin śledztwa. Nie rozmawiajcie z&nbsp;nikim spoza grona uczestników projektu; nie mówcie nic, nawet przedstawicielom naszych partnerskich redakcji, co pozwoliłoby ustalić tożsamość naszego informatora, od którego otrzymaliśmy listę; na wypadek, gdyby wasze telefony zostały zhakowane, zadbajcie o&nbsp;to, by nie było na nich żadnych informacji dotyczących Projektu Pegasus (Sandrine i&nbsp;ja poprosiliśmy Claudia i&nbsp;Donnchę, żeby regularnie sprawdzali, czy nasze telefony nie zostały zainfekowane Pegasusem&nbsp;&ndash; tylko podczas ostatniego tygodnia przeprowadzili trzy takie kontrole). Niepokój panujący w&nbsp;naszym biurze był niemal namacalny, co nie było do końca takie złe, ponieważ wszyscy musieliśmy zachować maksymalną czujność, niezależnie od tego, jak bardzo byliśmy zmęczeni.</p>

  <p class="m0-2sp">Partnerzy Forbidden Stories z&nbsp;Projektu Pegasus, dziennikarze i&nbsp;redaktorzy najbardziej renomowanych mediów na świecie, byli pod wrażeniem tego, co udało się dokonać naszemu małemu zespołowi. Sandrine zapewniła naszych młodych kolegów i&nbsp;koleżanki, że przyjdzie czas na świętowanie tego sukcesu. „W&nbsp;życiu dziennikarza takie momenty to rzadkość, więc cieszcie się nimi, gdy macie okazję”. Ale, jak dodałem, jeszcze nie teraz. „Czekają nas trudne chwile i&nbsp;musimy być przygotowani może nie na walkę, ale na konfrontację”.</p>

  <p class="calibre8">Sandrine i&nbsp;ja spodziewaliśmy się odpowiedzi na nasz list do NSO nie wcześniej niż za kilka dni, ale byliśmy w&nbsp;stanie wyobrazić sobie, co nas czeka. W&nbsp;wieczór poprzedzający dzień wysłania do Herclijji prośby o&nbsp;ustosunkowanie się do zebranych przez nas materiałów odebraliśmy dość osobliwy telefon od pewnego znajomego, pozostającego w&nbsp;kontakcie z&nbsp;Shalevem Huliem. Nasz rozmówca poinformował, że Shalev wie o&nbsp;działaniach „True Stories”, jak z&nbsp;uporem nazywał naszą organizację szef NSO, a&nbsp;także o&nbsp;naszej liście. I&nbsp;w&nbsp;związku z&nbsp;tym chce nas przestrzec, że nasza lista nie ma nic wspólnego z&nbsp;Pegasusem i&nbsp;że jeśli ją opublikujemy, nadszarpniemy swoją zawodową reputację.</p>

  <p class="calibre8">„Shalev Hulio jest wściekły na, jak to mówi, «True Stories». Jego zdaniem szykujemy atak na NSO”, wyjaśniłem uczestnikom naszego poniedziałkowego spotkania. „[Według naszego znajomego] Shalev powiedział: «Ci z&nbsp;True Stories pomieszali fakty. Sądzą, że mają więcej, niż mają naprawdę». Twierdzi, że nasze ustalenia mają niewiele wspólnego z&nbsp;rzeczywistością. Powinniśmy naprawdę uważać”.</p>

  <p class="calibre8">Tak czy inaczej, do czasu otrzymania oficjalnej odpowiedzi od NSO i&nbsp;tak niewiele było do zrobienia. Mogliśmy jedynie zająć się własnymi sprawami.</p>

  <p class="m0-2sp">Niektóre z&nbsp;naszych partnerskich redakcji zaczęły już wrzucać wczesne wersje swoich artykułów związanych z&nbsp;Pegasusem do centralnej bazy danych projektu, dostępnej dla wszystkich jego uczestników. Dzięki temu każda z&nbsp;redakcji mogła przeczytać i&nbsp;opublikować teksty napisane przez pozostałych partnerów. Kilka z&nbsp;tych wstępnych szkiców mocno nas zaskoczyło. Wiedzieliśmy, że Szabolcs Panyi tworzył świetne reportaże dla węgierskiego portalu informacyjnego Direkt36, jego artykuł dla Projektu Pegasus wywarł na nas jednak większe wrażenie, niż się spodziewaliśmy. Po części dlatego, że opierał się na jego osobistych doświadczeniach. Szabolcs był jedną z&nbsp;ofiar cyberinwigilacji. Opisał swoje odczucia: oburzenie, zawstydzenie, ale też pewnego rodzaju dumę, wywołaną tym, że znalazł się na celowniku operatorów Pegasusa. „W&nbsp;większości przypadków rząd Orbána po prostu ignoruje pytania, które zadaję mu jako dziennikarz. Okazuje się jednak, że Orbán i&nbsp;jego ludzie doceniają moją pracę. Chociaż sposób, w&nbsp;jaki to okazują, jest trochę przerażający…”</p>

  <p class="calibre8">Opisał też, jakie uczucia wywołał w&nbsp;nim fakt, że użyto przeciw niemu oprogramowania szpiegującego stworzonego przez firmę z&nbsp;Izraela&nbsp;&ndash; oprogramowania licencjonowanego za zgodą izraelskiego Ministerstwa Obrony. „Podobnie jak dla wielu Węgrów żydowskiego pochodzenia, państwo Izrael nigdy nie było dla mnie czymś ważnym”, napisał. „To po prostu jeden z&nbsp;wielu obcych krajów, których nigdy nie odwiedziłem. Jedyne, co tak naprawdę łączy mnie z&nbsp;Izraelem, to osoba brata mojej babci, który wyjechał tam po wojnie i&nbsp;wstąpił do izraelskiego wojska. Wiem, że to śmieszne i&nbsp;że tak naprawdę nie ma to żadnego znaczenia, ale prawdopodobnie czułbym się nieco inaczej, gdyby do inwigilowania mnie przyłożyło rękę jakiekolwiek inne państwo, choćby Rosja czy Chiny”.</p>

  <p class="calibre8">Ogromny wkład w&nbsp;powstanie artykułów dotyczących węgierskich wątków naszego śledztwa, przygotowywanych do publikacji na łamach serwisu Direkt36, wnieśli Bastian Obermayer i&nbsp;Frederik Obermaier, a&nbsp;także inni dziennikarze z&nbsp;Niemiec, Wielkiej Brytanii i&nbsp;Francji. Wszyscy oni odwalili kawał dobrej roboty, działając w&nbsp;terenie, czyli w&nbsp;Budapeszcie i&nbsp;jego okolicach. Przed kilkoma dniami reporter „Le Monde” zapytał węgierską minister sprawiedliwości, czy rząd Orbána wydał zgodę na inwigilację dziennikarzy i&nbsp;polityków krytycznych wobec premiera. „Co to za pytanie! Ono samo w&nbsp;sobie jest prowokacją”, odpaliła pani minister, nie zaprzeczając jednak, że taką zgodę wydano.</p>

  <p class="calibre8">W&nbsp;ostatnich dniach przed publikacją wciąż aktualizowaliśmy dane dotyczące osób z&nbsp;naszej listy, które zostały wytypowane do inwigilacji, zaatakowane za pomocą Pegasusa lub których telefony faktycznie zostały zainfekowane. W&nbsp;sumie udało się nam ustalić&nbsp;&ndash; wykorzystując do tego celu różne źródła&nbsp;&ndash; tożsamość użytkowników ponad tysiąca z&nbsp;pięćdziesięciu tysięcy numerów z&nbsp;listy. Osoby te mieszkały w&nbsp;pięćdziesięciu różnych krajach. Było wśród nich ponad sześciuset polityków i&nbsp;urzędników państwowych, w&nbsp;tym trzech prezydentów, dziesięciu premierów i&nbsp;jeden król. A&nbsp;także sześćdziesięciu pięciu biznesmenów, osiemdziesięciu pięciu działaczy praw człowieka i&nbsp;adwokatów oraz dwie emirackie księżniczki. Craig Timberg w&nbsp;ostatniej chwili potwierdził, że na liście znajdował się numer amerykańskiego reportera pracującego w&nbsp;Arabii Saudyjskiej, zwiększając tym samym liczbę dziennikarzy do stu dziewięćdziesięciu dwóch.</p>

  <p class="calibre8">Do poniedziałku 12 lipca Claudio i&nbsp;Donncha przeprowadzili cyfrowe badania kryminalistyczne sześćdziesięciu pięciu telefonów komórkowych należących do zidentyfikowanych przez nas osób z&nbsp;listy. Na trzydziestu pięciu z&nbsp;nich znaleźli dowody, że zostały one zaatakowane i/lub zainfekowane Pegasusem. Niemal wszystkie pozostałe urządzenia były telefonami z&nbsp;systemem Android lub nowymi modelami iPhone’ów, które nie były jeszcze używane w&nbsp;czasie, gdy numery ich posiadaczy dodano do listy, więc ich analiza nie mogła przynieść rozstrzygających wyników. W&nbsp;przypadku starszych modeli iPhone’ów ślady ataków lub infekcji nosiło ponad 80 procent sprawdzonych urządzeń.</p>

  <p class="calibre8">W&nbsp;ostatnim tygodniu śledztwa dysponowaliśmy dowodami na zainfekowanie Pegasusem telefonów dziennikarzy, działaczy praw człowieka i&nbsp;prawników zajmujących się prawami człowieka. Nie mieliśmy natomiast dowodów na zaatakowanie lub zainfekowanie oprogramowaniem szpiegującym telefonu żadnego polityka, ponieważ uznaliśmy, że zwrócenie się do osób zaangażowanych w&nbsp;działalność polityczną z&nbsp;prośbą o&nbsp;udostępnienie nam telefonów do analizy jest zbyt ryzykowne, przynajmniej na wczesnym etapie naszego śledztwa. Wciąż mieliśmy nadzieję, że w&nbsp;końcowej fazie dochodzenia uda nam się przeprowadzić takie analizy&nbsp;&ndash; pozostało jednak niewiele czasu, by tego dokonać.</p>

  <p class="calibre8">Zespół „Le Monde” próbował potwierdzić obecność śladów Pegasusa w&nbsp;telefonie komórkowym francuskiego polityka François de Rugy’ego. Z&nbsp;kolei Siddharth Varadarajan, redaktor The Wire, starał się zdobyć dowody na użycie Pegasusa przeciwko którejś z&nbsp;ważnych postaci indyjskiej sceny politycznej. Siddharth próbował już z&nbsp;głównym politycznym rywalem premiera Narendry Modiego, Rahulem Gandhim, ale okazało się, że Gandhi zdążył pozbyć się iPhone’a, którego używał wtedy, gdy jego numer telefonu dodano do listy potencjalnych celów inwigilacji. Siddharth podjął ostatnią próbę 12 lipca, tym razem z&nbsp;Prashantem Kishorem, który akurat tego dnia przybył do Delhi na spotkanie z&nbsp;Rahulem Gandhim. Spotkanie to było złą widomością dla byłego klienta Kishora, Narendry Modiego. Kishor to jeden z&nbsp;najambitniejszych i&nbsp;najzdolniejszych doradców politycznych w&nbsp;Indiach; zdobył renomę, opracowując strategię kampanii, które pomogły Modiemu zdobyć władzę. Przez ostatnie siedem lat Kishor wykorzystywał jednak swój talent do powstrzymywania Modiego i&nbsp;jego coraz bardziej autorytarnych zapędów. W&nbsp;Indiach mówiło się, że Kishor dołoży wszelkich starań, by doprowadzić do odsunięcia Modiego i&nbsp;jego popleczników od władzy podczas następnego cyklu wyborczego. Ekipa Modiego z&nbsp;pewnością miała go na oku.</p>

  <p class="calibre8">Siddharth bez trudu przekonał Kishora do poddania jego telefonu analizie kryminalistycznej. Można powiedzieć, że w&nbsp;ten sposób historia naszego śledztwa zatoczyła koło: zaledwie cztery miesiące wcześniej Sandrine i&nbsp;Sandhya Ravishankar namówiły Siddhartha na przeprowadzenie analizy kryminalistycznej jego iPhone’a; dzięki temu zdobyliśmy pierwsze twarde dowody na zainfekowanie Pegasusem telefonu z&nbsp;naszej listy. Teraz Siddharth namówił na to samo Prashanta Kishora, a&nbsp;my zyskaliśmy szansę na uzyskanie kolejnych kluczowych dowodów kryminalistycznych przed opublikowaniem wyników śledztwa.</p>

  <p class="calibre8">Udało się. 14 lipca, dzień po tym, jak Donncha znalazł ślady Pegasusa w&nbsp;telefonie de Rugy’ego, znalazł takie ślady także w&nbsp;telefonie Kishora. Mogliśmy oznaczyć jako potwierdzone numery dwóch polityków, obu z&nbsp;krajów demokratycznych, w&nbsp;tym jednego z&nbsp;największej demokracji świata.</p>

  <p class="m0-2sp">Pomimo awarii serwera w&nbsp;berlińskim biurze Security Lab, Claudio i&nbsp;Donncha byli w&nbsp;stanie kontynuować pracę. Po intensywnych poszukiwaniach przyczyn awarii i&nbsp;przeprowadzeniu kompleksowej diagnostyki okazało się, że była to po prostu zwyczajna usterka sprzętowa&nbsp;&ndash; zdarzenie, które można by porównać raczej do awarii gaźnika niż do uszkodzenia silnika na skutek dosypania cukru do zbiornika paliwa. Nasi dwaj eksperci pracowali w&nbsp;pocie czoła, tak jak my wszyscy, i&nbsp;mieli jeszcze wiele do zrobienia. Przygotowywali się na przykład do wydania ogólnodostępnej wersji narzędzia kryminalistycznego, którego używali w&nbsp;Projekcie Pegasus. Moim zdaniem było to osiągnięcie na miarę ujarzmienia mocy miecza świetlnego Luke’a Skywalkera z&nbsp;<em class="calibre5">Gwiezdnych wojen</em> i&nbsp;udostępnienia jej masom&nbsp;&ndash; najbardziej demokratyczna broń do walki z&nbsp;najbardziej niedemokratycznym wrogiem. Aplikacja pod nazwą Mobile Verification Toolkit (MVT) pozwoliłaby każdemu użytkownikowi przeprowadzić szybką diagnostykę swojego telefonu i&nbsp;znaleźć w&nbsp;nim ślady ewentualnej infekcji Pegasusem. Claudio przyznał, że aplikacja MVT nie była niezawodna i&nbsp;miała ograniczony okres przydatności, ale była najlepszym dostępnym narzędziem, które można było pobrać zupełnie za darmo. Claudio i&nbsp;Donncha mieli nadzieję, że poprawi to nieco pozycję zwykłych obywateli w&nbsp;konfrontacji z&nbsp;cyfrową machiną inwigilacyjną i&nbsp;być może zapewni wielu ludziom względny spokój ducha.</p>

  <p class="calibre8">Zespół Security Lab wprowadzał również ostatnie zmiany redakcyjne do swojego <em class="calibre5">Raportu na temat metodologii kryminalistycznej</em>. Lista krajów, w&nbsp;których znajdowało się najwięcej serwerów wykorzystywanych przez Pegasusa jako serwery infekujące, została uzupełniona o&nbsp;konkretne liczby. Na liście wysoko plasowały się Wielka Brytania, Szwajcaria, Francja czy Stany Zjednoczone, ale pierwsze miejsce zajmowały Niemcy. „W&nbsp;Niemczech działa wiele spośród największych i&nbsp;najtańszych firm hostingowych”, tłumaczył Claudio. „To dość często wybierane miejsce do założenia rozbudowanej infrastruktury”. Claudio i&nbsp;Donncha odkryli również, że NSO od niedawna&nbsp;&ndash; i&nbsp;niezbyt rozważnie&nbsp;&ndash; zaczęło korzystać z&nbsp;usług Amazon Web Services do hostowania co najmniej siedemdziesięciu trzech swoich serwerów.</p>

  <p class="calibre8">Wyniki analizy telefonu Prashanta Kishora, przeprowadzonej zaledwie cztery dni przed publikacją, skłoniły Claudia i&nbsp;Donnchę do wyciągnięcia nowych, niepokojących wniosków. Okazało się bowiem, że tylko w&nbsp;ciągu poprzedniego tygodnia&nbsp;&ndash; czyli mniej więcej wtedy, gdy Kishor spotkał się z&nbsp;głównym przeciwnikiem politycznym urzędującego premiera Indii&nbsp;&ndash; Pegasus eksfiltrował z&nbsp;iPhone’a Kishora prawie 100 megabajtów danych. Eksperci z&nbsp;Security Lab znaleźli dowody na infekcję, do której doszło dokładnie w&nbsp;dniu spotkania Kishora z&nbsp;Gandhim, to jest 14 lipca 2021 roku. Wynikało z&nbsp;tego, że oprogramowanie NSO potrafi ominąć zabezpieczenia w&nbsp;iPhonie wyposażonym w&nbsp;najnowszą wersję systemu operacyjnego firmy Apple. „W&nbsp;ostatnim czasie&nbsp;&ndash; napisali Claudio i&nbsp;Donncha we wstępie do swojego raportu&nbsp;&ndash; zaobserwowano udany atak zero-click, przeprowadzony w&nbsp;oparciu o&nbsp;szereg exploitów zero-day, którego celem był w&nbsp;pełni zaktualizowany iPhone 12 z&nbsp;systemem operacyjnym iOS 14.6. Atak miał miejsce w&nbsp;lipcu 2021 roku”.</p>

  <p class="m0-2sp">Zbliżała się wyznaczona godzina, a&nbsp;ja po raz kolejny sprawdzałem skrzynkę mailową. Nadal nie było w&nbsp;niej tego, na co czekałem. Sandrine i&nbsp;ja poprosiliśmy NSO o&nbsp;udzielenie odpowiedzi na nasz list do środy 14 lipca, do godziny osiemnastej czasu francuskiego. Pięć minut po szóstej ponownie zajrzałem do skrzynki. Wciąż nic. Sięgnąłem więc po telefon i&nbsp;zadzwoniłem do rzeczniczki prasowej NSO.</p>

  <p class="calibre8">„Jak się pani miewa?”, zapytałem, kiedy odebrała.</p>

  <p class="calibre8">„Znakomicie”, odparła zaskakująco nonszalanckim tonem.</p>

  <p class="calibre8">„Dziękuję, że zechciała pani poświęcić czas na rozmowę ze mną”, powiedziałem. „Zastanawiałem się właśnie, czy zamierzają państwo odpowiedzieć na nasz list”.</p>

  <p class="calibre8">„Tak”, stwierdziła obojętnie. „Odpowiedź właśnie trafiła do pana skrzynki”.</p>

  <p class="calibre8">Znów zajrzałem do skrzynki. Żadnych nowych wiadomości. „Wysłała ją już pani?”, zapytałem, klikając raz po raz w&nbsp;przycisk „Odśwież”. „Niczego nie widzę. Czy mogłaby pani to sprawdzić? Wysłała pani maila kilka minut temu, tak?” I&nbsp;wtedy do mojej skrzynki wpadła nowa wiadomość. „W&nbsp;porządku! Już mam”.</p>

  <p class="calibre8">„Dziękuję, do widzenia”, powiedziała moja rozmówczyni i&nbsp;rozłączyła się.</p>

  <p class="calibre8">Przeczytałem odpowiedź na głos w&nbsp;obecności Sandrine, próbując doszukać się sensu w&nbsp;wypowiadanych słowach. „NSO Group stanowczo zaprzecza zawartym w&nbsp;Państwa raporcie twierdzeniom, z&nbsp;których wiele to niepotwierdzone domniemania, budzące poważne wątpliwości zarówno co do wiarygodności państwa źródeł, jak i&nbsp;co do najbardziej fundamentalnych założeń przedstawionych teorii. Państwa źródła dostarczyły Państwu informacji, które nie mają oparcia w&nbsp;faktach, o&nbsp;czym świadczy brak dokumentacji potwierdzającej liczne sformułowane w&nbsp;raporcie tezy”.</p>

  <p class="calibre8">Całe pismo zajmowało ledwie ponad stronę. Standardowa replika NSO. Typowa odpowiedź na bardzo nietypowe zapytanie. Tyle że ta odpowiedź nie była do końca typowa. Roiło się w&nbsp;niej od literówek i&nbsp;błędów gramatycznych, tak jakby Shalev ułożył ją w&nbsp;ciągu dwudziestu minut, zajmując się jednocześnie innymi sprawami. Firma tak naprawdę niczemu nie zaprzeczyła, niczego nie sprostowała, nie dodała żadnego kontekstu, nie spróbowała wyjaśnić żadnej ze szczegółowych informacji zawartych w&nbsp;naszym liście. „Państwa czytelnicy zapewne oczekiwaliby, że przedstawią Państwo jakieś dowody”, czytałem dalej. „Zamiast tego jedynie powielają Państwo złośliwą narrację na temat NSO Group, stworzoną w&nbsp;określonym celu przez ściśle powiązane ze sobą grupy interesu”.</p>

  <p class="calibre8">Podobnie jak miało to miejsce w&nbsp;przypadku reakcji NSO na sprawę Chaszukdżiego, niepodpisany e-mail wysłany z&nbsp;domeny NSO.com zaprzeczał wszelkim zarzutom i&nbsp;zawierał dobrze znane zapewnienia o&nbsp;tym, że Pegasus sprzedawany był jedynie „godnym zaufania zagranicznym rządom”, że „żaden klient nigdy nie otrzymał oprogramowania, które umożliwiłoby mu dostęp do telefonów z&nbsp;amerykańskimi numerami”, że NSO może zablokować klientowi dostęp do oprogramowania i&nbsp;robi to, jeśli wykryje jakieś nadużycia. „Mówiąc krótko”, napisano w&nbsp;podsumowaniu, „misją NSO Group jest ratowanie ludzkiego życia i&nbsp;firma będzie kontynuować tę misję pomimo ponawianych prób zdyskredytowania jej działalności na podstawie fałszywych przesłanek”.</p>

  <p class="calibre8">Sandrine była równie skonsternowana co ja. Wyglądało na to, że NSO nie podważyło niemal żadnych zarzutów, które przedstawiliśmy w&nbsp;naszym liście.</p>

  <p class="calibre8">„To dla nas świetna wiadomość”, powiedziała.</p>

  <p class="calibre8">„Tak, naprawdę dobra”, przytaknąłem, po czym Sandrine poinstruowała mnie, jak powinienem przekazać te wieści naszym partnerom.</p>

  <p class="calibre8">Długie oczekiwanie dobiegło wreszcie końca.</p>

  <p class="calibre8">„Czyli to już wszystko?”, zastanawiała się Sandrine.</p>

  <p class="calibre8">„Nie mają na nas sposobu”, powiedziałem. „Próbują znaleźć jakiś nasz słaby punkt, ale w&nbsp;żaden sposób nie odnoszą się do najpoważniejszych i&nbsp;najlepiej udokumentowanych zarzutów&nbsp;&ndash; do sedna sprawy. Aż trudno w&nbsp;to uwierzyć”.</p>

  <p class="calibre8">„Tak, to niepojęte”.</p>

  <p class="calibre8">Poszliśmy na drinka, żeby to uczcić, a&nbsp;ja nie byłem do końca pewien, co czuję. Było mi tylko dziwnie lekko. Przyłapałem się na myśleniu o&nbsp;wszystkich tych książkach i&nbsp;filmach, które chciałem nadrobić. I&nbsp;o&nbsp;tym, że wreszcie będę mógł wrócić do normalnego życia i&nbsp;zobaczyć się z&nbsp;rodziną, a&nbsp;nawet zdradzić im ten wielki sekret, który przed nimi ukrywałem. Tego wieczoru wróciłem pociągiem do mojego domu, oddalonego o&nbsp;czterdzieści minut od biura, i&nbsp;po raz pierwszy od bardzo dawna dobrze się wyspałem.</p>

  <p class="m0-2sp">Kiedy obudziłem się w&nbsp;czwartek rano, mój telefon był zapchany powiadomieniami o&nbsp;nowych wiadomościach. Jako pierwszy otworzyłem e-mail od Drew Sullivana z&nbsp;OCCRP. Drew chciał, żebym przeczytał zamieszczony w&nbsp;załączniku list. Okazało się, że nasi partnerzy otrzymali zupełnie inną odpowiedź od NSO, a&nbsp;właściwie od wynajętego przez firmę prawnika z&nbsp;Waszyngtonu. „Zadaniem naszej kancelarii jest obrona NSO Group przed zniesławieniem”&nbsp;&ndash; tak brzmiało pierwsze zdanie. „Jest dla nas oczywiste, że zespół Forbidden Stories sformułował fałszywą, opartą na z&nbsp;góry przyjętych założeniach, pozbawioną oparcia w&nbsp;faktach i&nbsp;wysoce szkodliwą narrację na temat NSO Group (którą zamierza opublikować na swojej platformie) (…) Oficjalnie informujemy, że decydując się na publikację lub przedruk jakiejkolwiek części planowanych artykułów, OCCRP ponosi ryzyko rozpowszechnienia zniesławiających treści”.</p>

  <p class="calibre8">Wynajęty przez NSO adwokat zafundował adresatom swojego pisma krótki wykład na temat etyki dziennikarskiej i&nbsp;wskazał siedem pytań z&nbsp;naszego listu, które uznał za „oszczercze oskarżenia”. Nie wyjaśnił jednak, na czym miały polegać ewentualne nieścisłości ani tym bardziej zniesławiający charakter owych pytań. W&nbsp;piśmie do OCCRP pojawiły się odniesienia do kilku konkretów z&nbsp;naszego listu. Prawnik stwierdził między innymi, że lista przekazana nam przez naszego informatora nie była „listą numerów wybranych przez agencje rządowe do inwigilacji za pomocą Pegasusa, a&nbsp;jedynie częścią większej listy numerów telefonicznych wykorzystywanej przez klientów NSO Group do innych celów” (nie wyjaśnił, o&nbsp;jakie cele mogło tu chodzić). Zaprzeczył, by Arabia Saudyjska próbowała inwigilować prawnika narzeczonej Dżamala Chaszukdżiego. Zaprzeczył również, by NSO „straciło kontrolę” nad użytkowaniem Pegasusa w&nbsp;Meksyku. Jego zdaniem nieautoryzowani przez rząd użytkownicy nie mieli okazji, żeby na terenie Meksyku wykorzystać oprogramowanie szpiegujące do niewłaściwych celów. Nie zgodził się też ze stwierdzeniem, że Pegasus jest „narzędziem izraelskiej dyplomacji” i&nbsp;sekretną bronią izraelskiego wywiadu, który wykorzystuje system do pozyskiwania informacji.</p>

  <p class="calibre8">Całe pismo napisane było dość mętnym językiem&nbsp;&ndash; w&nbsp;gąszczu zaprzeczeń znikały z&nbsp;oczu fakty, do których odnosiliśmy się w&nbsp;naszym liście do NSO&nbsp;&ndash; ale strategia, jaka przyświecała jego autorowi, była całkiem jasna. Dzielić i&nbsp;rządzić. Każdy z&nbsp;partnerów zaangażowanych w&nbsp;Projekt Pegasus otrzymał własną wersję takiego pisma.</p>

  <p class="calibre8">Tamtego ranka wsiadłem do pierwszego pociągu powrotnego do Paryża. Spakowałem wystarczający zapas ubrań, żeby móc spędzić w&nbsp;biurze kilka kolejnych dni i&nbsp;nocy. W&nbsp;ciągu czterech najbliższych dni mieliśmy stoczyć wielką bitwę z&nbsp;NSO i&nbsp;serię mniejszych potyczek z&nbsp;prawnikami pracującymi dla naszych partnerów. Wśród jałowych gróźb ze strony NSO znalazło się kilka przydatnych wskazówek, które uzmysłowiły nam, co jeszcze pozostawało dla nas niejasne w&nbsp;działaniu Pegasusa, a&nbsp;także podsunęły pomysły na doprecyzowanie i&nbsp;wyostrzenie języka naszego raportu.</p>

  <p class="calibre8">I&nbsp;oto kolejny raz w&nbsp;trakcie mojej dwudziestopięcioletniej kariery potwierdziło się, że w&nbsp;momentach kryzysowych dobre dziennikarstwo ma okazję zabłysnąć i&nbsp;stać się jeszcze lepsze. Dopóki artykuł nie zostanie opublikowany, nie ma mowy o&nbsp;błędzie dziennikarskim. Do czasu publikacji autor tekstu lub redaktor może wprowadzić niezbędne poprawki. Najlepsi dziennikarze potrafią przyznać się do pomyłki i&nbsp;skorygować ją przed publikacją. Ukrywanie własnych pomyłek to kiepski pomysł.</p>

  <p class="calibre8">Mieliśmy cztery dni na upewnienie się, że zrobiliśmy wszystko tak, jak należało&nbsp;&ndash; w&nbsp;sposób, z&nbsp;którego zadowolone będzie całe nasze konsorcjum. Każdy z&nbsp;nas musiał się upewnić, czy nic z&nbsp;tego, co zamierzamy opublikować, nie jest zbyt pochopnym wnioskiem, któremu brakuje oparcia w&nbsp;zgromadzonych dowodach, i&nbsp;czy sposób, w&nbsp;jaki sformułowaliśmy nasze tezy i&nbsp;zarzuty, jest wystarczająco klarowny i&nbsp;precyzyjny.</p>

  <p class="calibre8">Jedną z&nbsp;pierwszych osób, które zadzwoniły do nas tamtego ranka, był Paul Lewis z&nbsp;„Guardiana”. „Oczywiście wszyscy przeczytaliśmy to pismo [od prawnika NSO]”, powiedział. Paul zgodził się z&nbsp;nami, że pismo nie odpowiadało na wiele z&nbsp;naszych pytań, ale mimo wszystko poruszono w&nbsp;nim kilka istotnych kwestii. Jedną z&nbsp;nich był wprowadzony przez NSO zakaz infekowania telefonów z&nbsp;numerami amerykańskich operatorów telefonii komórkowej&nbsp;&ndash; Paul chciał dowiedzieć się czegoś więcej na temat tego zakazu. Liczył również na to, że NSO ustosunkuje się w&nbsp;bardziej precyzyjny sposób do zarzutów w&nbsp;kwestii inwigilacji adwokata narzeczonej Chaszukdżiego, a&nbsp;także wyjaśni, jakie to „inne powody” mogli mieć klienci firmy, by wprowadzać numer czyjegoś telefonu do konsoli Pegasusa.</p>

  <p class="calibre8">Przede wszystkim jednak Paul chciał jak najszybciej wysłać do NSO nowy list z&nbsp;prośbą o&nbsp;wyjaśnienia. Data publikacji wyników naszego śledztwa zbliżała się nieubłaganie, a&nbsp;Paulowi zależało na uzyskaniu jasnych odpowiedzi. „Myślę, że powinni otrzymać nasz list z&nbsp;samego rana. A&nbsp;czas na odpowiedź damy im do szóstej wieczorem”, zaproponował.</p>

  <p class="m0-2sp">W&nbsp;ostatnich dniach i&nbsp;godzinach przed publikacją to Donncha był osobą odpowiedzialną za wyjaśnianie wszelkich wątpliwości związanych z&nbsp;badaniami kryminalistycznymi przeprowadzonymi przez Security Lab. To na jego barkach spoczywało zadanie rozwiewania obaw redaktorów i&nbsp;prawników redakcji, których siedziby mieściły się na czterech kontynentach i&nbsp;w&nbsp;wielu różnych strefach czasowych. Donncha od prawie dwóch tygodni mieszkał w&nbsp;hotelu, w&nbsp;którym zakwaterowali go ze względów bezpieczeństwa jego pracodawcy z&nbsp;Amnesty International, w&nbsp;pokoju, w&nbsp;którym czuł się tak, jakby przeniósł się w&nbsp;czasie do 1985 roku. Na wystrój tego pomieszczenia składały się niepasujące do siebie meble i&nbsp;pluszowy dywan. Żeby móc się wyspać, Donncha każdego wieczoru wyciszał swoje trzy komórki. Zasypiał zwykle długo po północy, po szesnastogodzinnym dniu pracy. Budził się około ósmej rano i&nbsp;zaczynał dzień od przejrzenia pięćdziesięciu wiadomości, które spłynęły w&nbsp;nocy na jego trzy telefony.</p>

  <p class="calibre8">Stres był ogromny, ale Donncha starał się porozmawiać z&nbsp;każdym zgłaszającym się do niego reporterem, z&nbsp;każdym redaktorem, z&nbsp;każdym prawnikiem i&nbsp;uzmysłowić każdemu z&nbsp;nich, jak mocne są dowody, które zebrał z&nbsp;Claudiem, i&nbsp;w&nbsp;jaki sposób obciążają one NSO. Donncha uznał, że ze względów bezpieczeństwa powinien przeprowadzać te rozmowy, siedząc w&nbsp;łazience. „Gdy tylko zapalałem światło, rozlegało się głośne buczenie wentylatora”, wspomina. „Miałem więc do wyboru albo przekrzykiwać ten hałas, albo odbierać telefony w&nbsp;ciemności”. Z&nbsp;tego, jak trudne były ostatnie dni przed publikacją, Donncha zwierzył się nam długo po zakończeniu projektu. „[Claudio i&nbsp;ja] włożyliśmy w&nbsp;to tyle lat ciężkiej pracy”, powiedział. „Wiedziałem, że muszę doprowadzić to do końca. Nie mogliśmy pozwolić, by NSO wygrało, zastraszając nas pozwami sądowymi”.</p>

  <p class="m0-2sp">Piątek, 16 lipca&nbsp;&ndash; do końca maratonu pozostały już tylko dwa dni. W&nbsp;rozsianych po całym świecie redakcjach trwały ostatnie przygotowania do publikacji wyników śledztwa przeprowadzonego w&nbsp;ramach Projektu Pegasus. Artykuły i&nbsp;raporty miały ukazywać się w&nbsp;ciągu pięciu kolejnych dni, ale prawdziwa harówka zaczęła się właśnie teraz. Dziennikarze i&nbsp;redaktorzy szlifowali swoje artykuły, a&nbsp;przez ramię zaglądali im prawnicy, poddający starannej kontroli każde zdanie. „Szczerze mówiąc, atmosfera tutaj jest trochę napięta”, przyznał redaktor naczelny jednego z&nbsp;naszych partnerów. Biedak był już mocno przepracowany i&nbsp;tęsknił za rodziną, ale wciąż musiał układać nagłówki, zatwierdzać grafiki i&nbsp;projekty pierwszych stron, a&nbsp;także materiały wideo, cyfrowe materiały reklamowe i&nbsp;tak zwane „pigułki wiedzy”, zwierające skondensowane informacje na temat Projektu Pegasus, firmy NSO, jej klientów, ofiar i&nbsp;technologii, jaką się posługiwała. („Musimy zamieszczać je [pigułki wiedzy] codziennie, w&nbsp;każdym wydaniu”, poinstruował redakcyjnego grafika).</p>

  <p class="calibre8">W&nbsp;środku tego całego zamieszania redaktor zwołał większość dziennikarzy na spotkanie online, żeby poinformować ich o&nbsp;harmonogramie dalszych prac.</p>

  <p class="calibre8">„Jeśli wszystko pójdzie zgodnie z&nbsp;planem&nbsp;&ndash; powiedział&nbsp;&ndash; i&nbsp;hm… jeśli zdecydujemy się na realizację tego projektu, to w&nbsp;niedzielę musicie być dostępni, bo czeka nas jeszcze trochę sprawdzania i&nbsp;poprawiania. Wtedy też zapadnie ostateczna decyzja o&nbsp;druku. Myślę jednak, że największa harówka czeka nas w&nbsp;ciągu najbliższych dwunastu godzin”.</p>

  <p class="calibre8">Jedno z&nbsp;wypowiedzianych przez redaktora zdań przykuło uwagę wszystkich uczestników zebrania. „Jeśli zdecydujemy się na realizację?”, zapytał ktoś.</p>

  <p class="calibre8">„Tak”.</p>

  <p class="calibre8">„Czyli to jeszcze nic pewnego?”</p>

  <p class="calibre8">„Cóż, nic nie jest pewne, dopóki nie zostanie potwierdzone”, podsumował redaktor.</p>

  <p class="m0-2sp">Prawnicy i&nbsp;rzecznicy NSO aż do godziny publikacji grali z&nbsp;nami w&nbsp;„dobrego i&nbsp;złego policjanta”, próbując doprowadzić do spowolnienia naszych działań. Odmówili odniesienia się do niemal wszystkich pytań, które im zadaliśmy, z&nbsp;wyjątkiem kilku bardzo szczegółowych kwestii, i&nbsp;zupełnie zignorowali przedstawiony przez Security Lab materiał dowodowy. Przypomnieli nam, że nie mogą ujawnić tożsamości klientów firmy. Powtórzyli, że są oburzeni każdym przypadkiem niewłaściwego wykorzystania ich oprogramowania i&nbsp;podkreślili, że zrobią, co w&nbsp;ich mocy, żeby nie dopuścić do podobnych nieprawidłowości, jeśli tylko otrzymają wiarygodne raporty na temat tego typu zdarzeń. Spośród dwudziestu ośmiu ofiar, które im wskazaliśmy, odrzucili tylko kilka (o&nbsp;jednej napisali: „technicznie niemożliwe”). Jeśli chodzi o&nbsp;resztę, stwierdzili jedynie, że daliśmy im zbyt mało czasu na zweryfikowanie informacji. Próbowali też zamydlić nam oczy w&nbsp;kwestii listy przekazanej nam przez informatora, ale summa summarum ich wyjaśnienia trudno było uznać za spójne.</p>

  <p class="calibre8">Dziennikarze z&nbsp;naszych partnerskich redakcji uzupełnili tymczasem swoje artykuły, przedstawiając punkt widzenia NSO. Nie zapomnieli o&nbsp;podaniu linków, dzięki którym czytelnicy mogli w&nbsp;całości przeczytać odpowiedź NSO.</p>

  <p class="calibre8">Do ostatnich minut przed publikacją przeszło osiemdziesięciu dziennikarzy dyżurowało przy telefonie, żeby w&nbsp;razie potrzeby wprowadzać na bieżąco poprawki językowe lub merytoryczne na prośbę redaktorów. Głównych szefów było niewielu, ale to oni musieli przepuszczać artykuły przez redakcyjną maszynę, zadbać o&nbsp;dodatkowe materiały w&nbsp;postaci grafik i&nbsp;pasków bocznych na stronie i&nbsp;tak dalej. Redaktorom zaczynało powoli brakować sił. „Moje zwoje mózgowe chyba obumarły”, poskarżył się jeden z&nbsp;nich.</p>

  <p class="calibre8">Inny musiał oderwać się na chwilę od swoich obowiązków, żeby odpowiedzieć na SMS-a&nbsp;od swojej matki, która najwidoczniej miała już dosyć bycia ignorowaną przez syna. „Jakiś problem?”, zapytał go jeden z&nbsp;kolegów.</p>

  <p class="calibre8">„Piszę jej właśnie, że nie mam czasu zadzwonić do niej wieczorem, bo siedzę w&nbsp;pracy i&nbsp;jestem zawalony robotą”, odpowiedział. „Nie powiedziałem jej wszystkiego, bo nie chciałem jej martwić”.</p>

  <p class="calibre8">„Mówisz o&nbsp;swojej mamie?”</p>

  <p class="calibre8">„Tak. Ostatnim razem, kiedy widziałem się z&nbsp;rodzicami, powiedziałem im, że pracuję nad dużą sprawą. Nad historią o&nbsp;cyberinwigilacji. Zapytała mnie wtedy: «Dlaczego zawsze pakujesz się w&nbsp;takie skomplikowane tematy?»”.</p>

  <p class="calibre8">Wrócił do pracy i&nbsp;razem z&nbsp;resztą dziennikarzy i&nbsp;redaktorów szlifował teksty i&nbsp;upewniał się, że wszystkie istotne informacje od NSO trafią do pierwszego pakietu artykułów. Za jakiś czas dzwonek telefonu ponownie oderwał go od komputera. „Jasna cholera, to moja mama…” „Halo? Cześć. Nie teraz. No chyba że to coś ekstremalnie pilnego. Nikt nie umarł? W&nbsp;takim razie oddzwonię do ciebie później, dobrze? Dzięki. Buziaki”.</p>

  <p class="calibre8">„Wziąłem sobie [wczoraj] wolne popołudnie z&nbsp;okazji rocznicy ślubu”, powiedział jeden z&nbsp;jego kolegów współczującym tonem. „Poszliśmy z&nbsp;żoną do restauracji i&nbsp;przegapiłem przez to telefon z&nbsp;marokańskiej ambasady”.</p>

  <p class="m0-2sp">Moi koledzy i&nbsp;koleżanki z&nbsp;Forbidden Stories wciąż starali się zdobyć komentarze z&nbsp;ostatniej chwili. Pierwszego dnia chcieliśmy opublikować jak najwięcej komentarzy osób, których dane znalazły się na naszej liście. Dzień przed publikacją Audrey Travère udało się namówić pewną dziennikarkę na rozmowę telefoniczną. Audrey wyjaśniła jej, że obecność jej numeru na liście oznacza, że mogła paść ofiarą oprogramowania szpiegującego. Dziennikarka przez czterdzieści minut rozmawiała z&nbsp;Audrey. Wyznała, że czuje się „sparaliżowana” i&nbsp;ma wrażenie, że nie może już wykonywać swojej pracy, ponieważ nie czuje się bezpiecznie we własnym kraju. Doszła też do wniosku, że pracując jako dziennikarka, naraziła na niebezpieczeństwo swoich najbliższych.</p>

  <p class="calibre8">Audrey delikatnie wyjaśniła jej, że najprawdopodobniej cyberinwigilacja nie jest już kontynuowana. W&nbsp;każdym razie tak wynikało z&nbsp;zebranego materiału dowodowego. Zaoferowała jej też pomoc w&nbsp;przeprowadzeniu cyfrowej analizy kryminalistycznej telefonu, dzięki czemu mogłaby zyskać pewność, że nic jej nie grozi. Ostatecznie jednak dziennikarka nie zgodziła się na ujawnienie swojego nazwiska w&nbsp;naszym raporcie. Jak powiedziała, była zbyt przerażona. „Oczywiście nie podamy twojego nazwiska”, zapewniła Audrey. „Szanuję twoją decyzję i&nbsp;jest ona dla mnie najzupełniej zrozumiała. Jest mi też bardzo przykro, że nie jesteś w&nbsp;stanie realizować swojej pasji i&nbsp;pracować dłużej w&nbsp;tym zawodzie”.</p>

  <p class="calibre8">„Wierz mi, Audrey, pewnego dnia zacznę o&nbsp;tym mówić”, powiedziała jej rozmówczyni. „Na pewno to zrobię”, zapewniła i&nbsp;rozpłakała się. „Ale teraz nie mogę. Tak wiele leży mi na sercu… lecz nie znam cię i&nbsp;nie potrafię teraz nikomu zaufać… Oni zamknęli nam usta”.</p>

  <p class="m0-2sp">W&nbsp;niedzielę wieczorem, kilka minut przed godziną osiemnastą czasu francuskiego, Paul Lewis wciąż pracował nad ostatnimi poprawkami. Zajmował się tym od kilku dni. Teraz zaglądał przez ramię głównej prawniczce „Guardiana”, która przeprowadzała końcową kontrolę jednego z&nbsp;artykułów. „No dobrze, co następne?”, zapytała.</p>

  <p class="calibre8">„Okej”, odpowiedział, wskazując palcem na małą ramkę z&nbsp;„pigułką wiedzy”. „To coś łatwego. Jakieś trzysta słów. Wszystko na pewno będzie w&nbsp;porządku”.</p>

  <p class="calibre8">„Śledztwo nie dotyczy wyłącznie NSO”, zauważył kolega Paula, przebiegając wzrokiem po nagłówku tekstu w&nbsp;ramce.</p>

  <p class="calibre8">„Czy możemy wobec tego napisać «NSO Group i&nbsp;jej klienci»?”, zapytał Paul.</p>

  <p class="calibre8">„Tak”, zgodziła się prawniczka. „Dodajcie «i&nbsp;jej klienci»”.</p>

  <p class="calibre8">Trzy minuty później cała seria tekstów „Guardiana” na temat NSO, jej klientów i&nbsp;mnóstwa innych rzeczy ukazała się na stronie internetowej gazety. „O&nbsp;kurwa”, wyrwało się Paulowi. „Niezłe jaja!”.</p>

  <p class="m0-2sp">W&nbsp;niedzielę 18 lipca 2021 roku Donncha spędzał wieczór w&nbsp;swoim zakrzywiającym czasoprzestrzeń pokoju hotelowym w&nbsp;Berlinie. Przypomniał sobie, że tego dnia wypadała dziesiąta rocznica psikusa, który wyciął Rupertowi Murdochowi. Wciąż odpowiadał na wiadomości od dziennikarzy z&nbsp;konsorcjum. Czekały go jeszcze cztery dni ciężkiej pracy. „Odpisywałem na pytania na dwóch laptopach jedocześnie”, opowiadał nam później. I&nbsp;bez przerwy odświeżał strony internetowe. „Le Monde”. „Guardian”. The Wire. „Washington Post”. „Die Zeit”. „Süddeutsche Zeitung”. „Knack”. Daraj. Direkt36. Aristegui<em class="calibre5"> </em>Noticias. „Proceso”. I&nbsp;wszystkie pozostałe. Siedemnaście tytułów prasowych i&nbsp;serwisów informacyjnych z&nbsp;dziesięciu różnych krajów. Wszystko zgodnie z&nbsp;planem. Projekt Pegasus trafił na pierwsze strony wszystkich mediów. Po prawie pięciu latach harówki Donncha uświadomił sobie, że cały projekt nabrał wreszcie realnych kształtów. „To się naprawdę dzieje”.</p>

  <p class="calibre8">A&nbsp;potem szybko wrócił na ziemię. „No dobra. Pora wracać do pracy”.</p>

  <p class="m0-2sp">Damien Leloup i&nbsp;Martin Untersinger z&nbsp;„Le Monde” przeszli tę samą gehennę co Donncha i&nbsp;wszyscy pozostali. Mieli też jednak dodatkowe utrudnienie. Prezydent Macron i&nbsp;większość jego gabinetu zostali wzięci na celownik przez zagraniczny rząd, który teoretycznie był sojusznikiem Francji, a&nbsp;Damien i&nbsp;Martin musieli nakłonić kogoś z&nbsp;Pałacu Elizejskiego, żeby odniósł się do tych rewelacji. Obaj dziennikarze „Le Monde” należeli do grona najbardziej wtajemniczonych uczestników Projektu Pegasus i&nbsp;pracowali nad nim niemal tak długo jak ja i&nbsp;Sandrine.</p>

  <p class="calibre8">Kilka minut po ukazaniu się pierwszych artykułów na stronie „Le Monde” Damien i&nbsp;Martin dostali powiadomienie na Twitterze.</p>

  <p class="calibre8">„Snowden?”</p>

  <p class="calibre8">„Snowden”, przytaknął Damien, czytając tweeta Edwarda Snowdena.</p>

  <p class="calibre8">„Cokolwiek robicie, zatrzymajcie się i&nbsp;przeczytajcie ten artykuł. Ten przeciek będzie najważniejszym tematem roku”.</p>

  <p class="calibre8">„No nieźle!”</p>

  <p class="m0-2sp">Zespół redakcyjny „Guardiana” już kilka minut po godzinie osiemnastej czasu francuskiego odświeżał strony internetowe partnerskich redakcji. Paul Lewis podniósł słuchawkę, żeby zadzwonić do Craiga Timberga z&nbsp;„Washington Post”. Byli rówieśnikami, obaj pracowali dla kilku najbardziej szanowanych anglojęzycznych organizacji dziennikarskich na świecie i&nbsp;zazwyczaj zaciekle rywalizowali o&nbsp;ciekawe tematy po obu stronach Atlantyku. Dziś było jednak inaczej. „Cześć, Craig”, powiedział Paul, który pozwolił sobie na przyjacielski żarcik. „Czemu jeszcze nie publikujcie? Zaraz to puścicie? A, okej. Myśleliśmy, że może stchórzyliście”.</p>

  <p class="calibre8">Craig zachęcił Paula do obejrzenia przygotowanych przez „Washington Post” materiałów wideo poświęconych Projektowi Pegasus.</p>

  <p class="calibre8">„O, w&nbsp;takim razie chyba będę musiał was zasubskrybować. A&nbsp;nie. Przecież ja już was subskrybuję. Macie ładne grafiki. Nawet bardzo ładne”.</p>

  <p class="calibre8">Craig nie był pewien, czy Paul nadal żartuje.</p>

  <p class="calibre8">„Nie, naprawdę mi się podoba”, zarzekał się Paul. „I&nbsp;macie nawet te modne przewijane newsy. Nam zabrakło czasu na takie bajery. Nasi graficy będą wściekli, kiedy to zobaczą. No cóż, gratulacje z&nbsp;okazji doprowadzenia projektu do końca”.</p>

  <p class="m0-2sp">W&nbsp;jednej chwili zyskałem dostęp do ogromu artykułów z&nbsp;całego świata. Przeglądając je, przyłapałem się na tym, że szukam w&nbsp;nich nazwiska osoby, która była dla mnie inspiracją i&nbsp;bodźcem do zainicjowania Projektu Pegasus. Pierwszego nazwiska, które zidentyfikowałem na naszej liście, w&nbsp;wynajętym mieszkaniu w&nbsp;Berlinie, podczas naszego pierwszego spotkania z&nbsp;Claudiem i&nbsp;Donnchą. Nazwiska Chadidży Ismaiłowej.</p>

  <p class="calibre8">Świadomość, że jej historia została nagłośniona i&nbsp;usłyszano o&nbsp;niej na wszystkich kontynentach, że poznały ją setki milionów ludzi, była bardzo satysfakcjonująca. Tymczasem Chadidża wróciła tego dnia do Baku. Być może nie będzie w&nbsp;stanie uwolnić się od rządowej inwigilacji (i&nbsp;towarzyszących jej gróźb i&nbsp;prześladowań), ale miałem nadzieję, że dzięki rezultatom pracy naszego konsorcjum będzie choć trochę lepiej chroniona. Oczywiście pracowała już nad kolejnym dziennikarskim śledztwem dotyczącym rządów Alijewa, prowadząc samotną walkę o&nbsp;demokrację w&nbsp;ojczyźnie, której nie chciała opuścić.</p>

  <p class="calibre8">W&nbsp;jednym z&nbsp;artykułów, jakie ukazały się pierwszego dnia Projektu Pegasus, zacytowano słowa Chadidży, które przykuły moją uwagę: „Ważne jest, aby ludzie widzieli przykłady dziennikarzy, którzy nie przestają działać pomimo prób zastraszenia. To jest jak z&nbsp;wojną. Gdy porzucasz swój okop, zajmuje go nieprzyjaciel (…) Musisz utrzymać pozycję, bo inaczej zostanie ona zajęta i&nbsp;będziesz mieć coraz mniej miejsca, coraz mniej przestrzeni, twoja przestrzeń będzie się kurczyć i&nbsp;w&nbsp;końcu trudno będzie ci oddychać”.</p>
</div>


<div class="calibre3" id="calibre_link-30">
  <h1 class="chapnum" title="Epilog. Laurent">&nbsp;</h1>

  <p class="chaptit">Epilog</p>

  <p class="chapwho">Laurent</p>

  <p class="m">Nazajutrz, po opublikowaniu pierwszych artykułów przez redakcje zaangażowane w&nbsp;Projekt Pegasus, od samego rana napływały do nas wiadomości. Wiele z&nbsp;nich odnosiło się do naszego śledztwa i&nbsp;jego wyników, ale nie wszystkie. Nie wszystkie były też pomyślne. Szczególnie przygnębiające były wieści, które nadeszły z&nbsp;Casablanki: tamtejszy sąd uznał Omara Radiego za winnego „naruszenia bezpieczeństwa wewnętrznego państwa” oraz gwałtu i&nbsp;skazał go na sześć lat więzienia. Omar w&nbsp;dalszym ciągu utrzymywał, że jest niewinny. Jego rodzina i&nbsp;stronnicy skrytykowali ograniczanie przez marokański sąd prawa oskarżonego do rzetelnej obrony, a&nbsp;także miałkość rzekomych dowodów winy przedstawionych przez prokuraturę. Roczny pobyt w&nbsp;areszcie sprawił, że Omar podupadł na zdrowiu i&nbsp;coraz częściej przejawiał oznaki zniechęcenia. Trudno było się spodziewać, by po odbyciu sześcioletniego wyroku nie wyszedł z&nbsp;więzienia złamany. I&nbsp;na to właśnie liczył król Muhammad&nbsp;VI i&nbsp;jego koteria. Omarowi nie tylko zakneblowano usta, ale także wykorzystano jego proces i&nbsp;wydany na niego wyrok do zastraszenia innych; los Omara Radiego mógł stać się udziałem każdego, kto spróbuje uprawiać w&nbsp;Maroku niezależne dziennikarstwo&nbsp;&ndash; i&nbsp;będzie w&nbsp;ten sposób demonstrować „brak należytego szacunku dla króla”.</p>

  <p class="calibre8">W&nbsp;obronie Omara stawały międzynarodowe stowarzyszenia dziennikarskie i&nbsp;działające za granicą pozarządowe organizacje wspierające rozwój społeczeństwa obywatelskiego, ale głosu w&nbsp;sprawie represjonowanego dziennikarza nie zabrał rząd żadnego kraju. Kilka tygodni wcześniej amerykański sekretarz stanu podobno przedstawił marokańskim urzędnikom ogólne zastrzeżenia dotyczące przestrzegania w&nbsp;Maroku praw człowieka i&nbsp;zasady wolności prasy, ale rozmowy odbyły się za zamkniętymi drzwiami i&nbsp;nie ujawniono ich dokładnej treści. Przypomniało mi to słowa Chadidży Ismaiłowej, wypowiedziane przez nią wkrótce po tym, jak po raz kolejny trafiła do aresztu w&nbsp;Baku. Wolności prasy i&nbsp;prawa do prywatności trzeba bronić głośno i&nbsp;publicznie albo w&nbsp;ogóle nie zawracać sobie tym głowy. „Nie chcę żadnej prywatnej dyplomacji w&nbsp;mojej sprawie”, mówiła w&nbsp;2015 roku Chadidża. „Moi rodacy muszą wiedzieć, że prawa człowieka są wspierane”.</p>

  <p class="m0-2sp">Ataki na Projekt Pegasus, jakie miały miejsce w&nbsp;ciągu tamtego tygodnia, przypuszczono z&nbsp;łatwych do przewidzenia kierunków. Prym w&nbsp;tych działaniach wiódł Shalev. Momentami uderzał w&nbsp;pojednawcze tony. „Nasza firma przejmuje się losem dziennikarzy i&nbsp;aktywistów i&nbsp;troszczy się o&nbsp;społeczeństwo obywatelskie”, przekonywał w&nbsp;wywiadach. „Jeśli ktoś powie: znalazłem lepszy sposób na dopadnięcie przestępców i&nbsp;terrorystów, na zdobycie informacji będących w&nbsp;posiadaniu pedofila, to całkowicie wyłączę Pegasusa”. Powtórzył też swoje stałe argumenty: NSO jest producentem oprogramowania i&nbsp;nie zajmuje się obsługą systemu Pegasus; sprzedaje swoje oprogramowanie wyłącznie podmiotom rządowym; nie ma bieżącego wglądu w&nbsp;listy celów wybieranych przez jej klientów; rząd Izraela nadzoruje wydawanie wszystkich licencji na wykorzystanie systemu Pegasus. W&nbsp;miarę jednak jak media na całym świecie relacjonowały i&nbsp;podejmowały coraz to nowe wątki opisane w&nbsp;artykułach, które w&nbsp;ciągu następnych czterech dni opublikowało nasze konsorcjum, i&nbsp;zaczęło być jasne, że Projekt Pegasus będzie miał realne konsekwencje, reakcje NSO stawały się coraz bardziej gniewne i&nbsp;coraz częściej pojawiały się w&nbsp;nich odwołania do rozmaitych spiskowych teorii. Shalev stwierdził między innymi, że lista numerów telefonów, która trafiła w&nbsp;nasze ręce, nie miała żadnego związku z&nbsp;NSO, a&nbsp;liczbę rzekomych celów Pegasusa, które na niej figurowały, uznał za „absurdalną”. Zarzucił nam, że przeprowadzone przez nas ekspertyzy kryminalistyczne były całkowicie błędne, ale nie wskazał ani jednego faktycznego błędu w&nbsp;szczegółowym raporcie, który Security Lab przekazało jego firmie. Trzy dni po ukazaniu się naszych pierwszych publikacji poirytowani przedstawiciele NSO wydali oficjalny komunikat prasowy: „Miarka się przebrała. W&nbsp;obliczu zaplanowanej i&nbsp;zorganizowanej kampanii medialnej, prowadzonej przez Forbidden Stories i&nbsp;inspirowanej przez specjalne grupy interesu, a&nbsp;także z&nbsp;powodu rażącego lekceważenia faktów, jakiego dopuszczają się uczestnicy tej medialnej nagonki, NSO informuje, że nie będzie odpowiadać na dalsze pytania mediów w&nbsp;tej sprawie”.</p>

  <p class="calibre8">Przedstawiciele firmy i&nbsp;jej sojusznicy sięgnęli po wyświechtane insynuacje, którymi w&nbsp;przeszłości wielokrotnie już odpierali zarzuty wobec NSO. Według nich Forbidden Stories i&nbsp;Amnesty International były albo liderami, albo narzędziami w&nbsp;rękach liderów antyizraelskiego, antysemickiego spisku. Pewien specjalista w&nbsp;dziedzinie cyberbezpieczeństwa, mający za sobą służbę w&nbsp;izraelskiej armii, powiedział dziennikarzom, że Projekt Pegasus to „zaplanowana operacja, mająca na celu zaszkodzenie Izraelowi poprzez oczernienie jednej z&nbsp;izraelskich firm”. „Ręka pociągająca za sznurki”, jak określił to Shalev, mogła należeć do propalestyńskiego ruchu BDS (Boycott, Divestment, Sanctions) lub do władz Kataru. „Zauważyłem, że Al Jazeera poświęciła wiele uwagi [raportom Projektu Pegasus]”, stwierdził pewien izraelski profesor. „Jestem przekonany, że [izraelskie Ministerstwo Obrony] wie dokładnie, kto za tym stoi”.</p>

  <p class="m0-2sp">Dzień po tym, jak NSO ogłosiło swoją gniewną diatrybę o&nbsp;„przebraniu się miarki”, Sandrine z&nbsp;samego rana odebrała dostarczone do naszego biura pismo od marokańskiego ambasadora w&nbsp;Paryżu. Posłaniec, który dostarczył przesyłkę, sprawiał miłe i&nbsp;przyjazne wrażenie. Zupełnie inne niż dokument, z&nbsp;którym go do nas przysłano. Było to oficjalne zawiadomienie o&nbsp;pozwaniu mnie przez Królestwo Maroka do sądu w&nbsp;sprawie o&nbsp;zniesławienie. Byłem już wcześniej pozywany o&nbsp;zniesławienie przez rząd obcego państwa i&nbsp;wiedziałem, że Królestwo Maroka, tak jak wcześniej Republika Azerbejdżanu, nie ma żadnych podstaw, by liczyć na to, że sąd rozstrzygnie sprawę po ich myśli. Ale nie o&nbsp;to im chodziło. Chodziło o&nbsp;to, by media obiegła wiadomość, że zostałem pozwany i&nbsp;szykuje się mój proces. Była to po prostu część kampanii PR-owej, którą władze Maroka postanowiły przeprowadzić w&nbsp;reakcji na kompromitujące je doniesienia o&nbsp;wykorzystywaniu oprogramowania szpiegującego przez marokańskie służby bezpieczeństwa. Rząd Maroka, który wcześniej stanowczo zaprzeczał używaniu Pegasusa przeciwko komukolwiek, nasłał teraz prawników na tych, którzy ujawnili opinii publicznej niewygodne dla niego fakty. Pełnomocnik prawny Królestwa Maroka we Francji pozwał o&nbsp;zniesławienie także dziennik „Le Monde”, serwis informacyjny Mediapart, rozgłośnię Radio France, a&nbsp;później również gazetę „L’Humanité”; w&nbsp;Niemczech prawnicy złożyli do sądu wniosek o&nbsp;nałożenie zakazu publikacji dla „Süddeutsche Zeitung”.</p>

  <p class="calibre8">Współfinansowane przez rząd marokańskie media skupiły się na osobistych atakach na Sandrine i&nbsp;na mnie, przemilczając marokański program cyberinwigilacji, który pomogliśmy ujawnić. Przedstawiły mnie jako pazernego na pieniądze aferzystę, ogarniętego nienawistną obsesją na punkcie Maroka. Media w&nbsp;Maroku donosiły również, że moją działalność wspierają finansowo Fundacje Społeczeństwa Otwartego George’a Sorosa (to częściowo prawda i&nbsp;jestem z&nbsp;tego dumny), którego celem jest sponsorowanie projektów mających doprowadzić do „destabilizacji państw arabskich” (to wierutne kłamstwo). Paryski prawnik reprezentujący interesy Królestwa Maroka udzielił wielu wywiadów, w&nbsp;których zaatakował mnie osobiście, Forbidden Stories, dziennikarskie konsorcjum zaangażowane w&nbsp;Projekt Pegasus oraz nasze doniesienia, a&nbsp;także zapewnił, że państwo marokańskie „chce rzucić wszelkie możliwe światło na te fałszywe zarzuty”.</p>

  <p class="calibre8">Władze Maroka miały ważny powód, by narobić dodatkowego zamieszania, zaciemniającego istotę sprawy. Okazało się bowiem, że tego samego dnia, którego otrzymałem zawiadomienie o&nbsp;pozwie sądowym, Emmanuel Macron został poinformowany, że zarówno on sam, jak i&nbsp;wielu ministrów jego rządu znajduje się na naszej liście. Prezydent Francji zwołał pilne spotkanie wysokich rangą urzędników, żeby omówić wynikające z&nbsp;tego zagrożenia dla bezpieczeństwa narodowego. Prokuratorzy w&nbsp;Paryżu wszczęli śledztwo dotyczące ewentualnych działań o&nbsp;charakterze przestępczym, prowadzonych we Francji na polecenie marokańskiego rządu.</p>

  <p class="m0-2sp">W&nbsp;ciągu tamtego pierwszego tygodnia nasze telefony dzwoniły prawie nieustannie, a&nbsp;wielu dzwoniących miało do nas tę samą prośbę. Sprawdźcie, proszę, czy mój numer jest na liście? Francuscy urzędnicy rządowi i&nbsp;prokuratorzy chcieli koniecznie zapoznać się z&nbsp;naszą listą, a&nbsp;policja wysłała funkcjonariusza, który miał osobiście przedstawić mi tę sprawę. Zgodziłem się spotkać z&nbsp;nim przed kawiarnią w&nbsp;pobliżu Gare de Lyon. Przyjechał na spotkanie motocyklem i&nbsp;od pierwszej chwili robił ujmujące wrażenie. Na początek uraczył mnie opowieścią o&nbsp;tym, jak jeździ się motocyklem po Paryżu. Potem powiedział, że przeczytał wszystkie publikacje związane z&nbsp;Projektem Pegasus, które wydały mu się bardzo pouczające. Zapewnił, że jesteśmy po tej samej stronie i&nbsp;zaczął wyłuszczać powody, dla których powinienem udostępnić listę francuskim władzom. Jak stwierdził, i&nbsp;my, i&nbsp;oni szukamy rzeczywistych i&nbsp;potencjalnych ofiar Pegasusa. „Pomyśl o&nbsp;tych wszystkich ludziach”, powiedział. „Czy nie zależy ci, żeby zapewnić im ochronę?”</p>

  <p class="calibre8">Rozmowa toczyła się w&nbsp;przyjaznym tonie nawet po tym, jak wyjaśniłem mu, że nie jesteśmy funkcjonariuszami państwowymi, tylko dziennikarzami. Zrobiliśmy, co do nas należało, ostrzegając świat o&nbsp;niebezpieczeństwach związanych z&nbsp;Pegasusem. Lista nie była naszą własnością i&nbsp;nie byliśmy upoważnieni do tego, by komukolwiek ją przekazywać; zobowiązaliśmy się też nie ujawniać tożsamości naszego informatora, któremu wciąż groziło niebezpieczeństwo. Policjant zapewnił, że szanuje etykę dziennikarską i&nbsp;rozumie wynikający z&nbsp;niej obowiązek ochrony źródła informacji. Ale przestrzegł mnie, że jeśli nie będę dobrowolnie współpracował, francuskie organy ścigania prawdopodobnie postarają się uzyskać sądowy nakaz udostępnienia im listy albo nakaz rewizji.</p>

  <p class="calibre8">Trochę mu współczułem, bo przełożeni wysłali go na to spotkanie w&nbsp;pojedynkę, przez co musiał grać zarówno dobrego, jak i&nbsp;złego policjanta. Poprosił, żebym postarał się zrozumieć presję, jaką wywiera na niego prokurator. Na liście znajdowały się numery telefonów wielu ważnych osób. Czy nie sądzę, że w&nbsp;tej sytuacji udzielenie pomocy władzom to nasz patriotyczny obowiązek? Naciskał na mnie jeszcze przez chwilę, ale kiedy zdał sobie sprawę, że nie zamierzam ustąpić, wrócił do roli dobrego gliny. Powiedział, że szanuje nasze stanowisko i&nbsp;uważa je za słuszne. Dodał, że stanie w&nbsp;naszej obronie, jeśli prokurator rzeczywiście spróbuje zdobyć nakaz wydania dokumentów albo nakaz rewizji. Zanim się rozstaliśmy, zadał mi pytanie, którego spodziewałem się od początku spotkania. Czy mógłbym sprawdzić dla niego kilka numerów? Zobaczyć, czy są na liście?</p>

  <p class="calibre8">Następnego dnia otrzymałem oficjalne wezwanie do wydania listy. Później skontaktował się ze mną mój nowy znajomy z&nbsp;policji i&nbsp;oświadczył, że jest bardzo rozczarowany tym, że nie chcemy im pomóc w&nbsp;chronieniu ofiar. Dodał, że jeśli nie zastosujemy się do wezwania i&nbsp;nie wydamy listy, sytuacja może się zaognić.</p>

  <p class="calibre8">„Jesteśmy na dobrej drodze do uzyskania nakazu rewizji”, uprzedził.</p>

  <p class="calibre8">„Zdawało mi się, że obiecywałeś nas bronić”, przypomniałem mu.</p>

  <p class="calibre8">Koniec końców nie zostaliśmy zmuszeni do przekazania listy francuskim organom ścigania, a&nbsp;prokuratura nawet nie próbowała uzyskać nakazu przeszukania. Wyświadczyłem jednak przysługę pewnemu piastującemu bardzo wysokie stanowisko francuskiemu urzędnikowi, który uważnie śledził sprawę Pegasusa i&nbsp;zwrócił się do mnie z&nbsp;prośbą o&nbsp;sprawdzenie, czy na liście figuruje któryś z&nbsp;podanych przez niego numerów. Wszystkie numery, które mi podał, składały się tylko z&nbsp;sześciu cyfr, zamiast ze standardowych dziesięciu, przez co nie byłem w&nbsp;stanie ustalić, do kogo należały. Zgodziłem się poszukać ich na liście, ponieważ miałem nadzieję, że urzędnik w&nbsp;ramach rewanżu zdradzi nam nazwiska ich użytkowników, które moglibyśmy później wykorzystać w&nbsp;ewentualnej publikacji. Wydawało mi się dość oczywiste, że były to numery francuskich oficjeli, których telefony zostały poddane analizie kryminalistycznej przez francuskie służby i&nbsp;znaleziono dowody na zainfekowanie tych urządzeń oprogramowaniem szpiegującym. Niektóre z&nbsp;nich rzeczywiście znajdowały się na naszej liście.</p>

  <p class="calibre8">„Jest gorzej, niż myślałem”, powiedział urzędnik, gdy przekazałem mu tę wiadomość.</p>

  <p class="calibre8">„Odkryliście ślady infekcji w&nbsp;telefonach ministrów, których nie wymieniliśmy w&nbsp;naszych publikacjach?”, zapytałem.</p>

  <p class="calibre8">Przyznał, że tak właśnie było. „Zaczynam się zastanawiać&nbsp;&ndash; dodał ponuro&nbsp;&ndash; czy są w&nbsp;ogóle tacy, którzy uniknęli infekcji”.</p>

  <p class="m0-2sp">Oficjalne potwierdzenia ataków Pegasusem, o&nbsp;których informowaliśmy w&nbsp;naszych artykułach i&nbsp;raportach, a&nbsp;także potwierdzenia ataków, których wcześniej nie udało się wykryć, zaczęły pojawiać się w&nbsp;pierwszych tygodniach po ukazaniu się naszych publikacji i&nbsp;pojawiają się do dziś. Jednocześnie poruszone przez nas wątki były podejmowane przez inne media na całym świecie. Czuliśmy, że ten temat nieprędko zniknie z&nbsp;pierwszych stron gazet. Badania przeprowadzone przez francuską Narodową Agencję Bezpieczeństwa Systemów Informacyjnych (ANSSI) potwierdziły ustalenia Claudia i&nbsp;Donnchy dotyczące ataków na telefony Edwy’ego Plenela i&nbsp;Lénaïg Bredoux; po badaniach przeprowadzonych przez ANSSI do listy ofiar Pegasusa dopisano także dziennikarza stacji telewizyjnej France24. Serwis Mediapart<em class="calibre5"> </em>podał później informację, że ANSSI stwierdziła „obecność podejrzanych śladów” w&nbsp;telefonach pięciu ministrów francuskiego rządu. Ostatecznie ANSSI potwierdziła prawie wszystkie wskazane przez nas przypadki ataków Pegasusem na obywateli francuskich, a&nbsp;także zidentyfikowała we Francji wiele nowych ofiar oprogramowania szpiegującego firmy NSO. Security Lab znalazło dowody na to, że Pegasusem inwigilowano brytyjską adwokatkę, która była pełnomocniczką prawną księżniczki ze Zjednoczonych Emiratów Arabskich. Z&nbsp;dokumentów sądowych opublikowanych w&nbsp;Londynie na początku października wynikało, że emir Dubaju prawdopodobnie zlecił szpiegowanie Pegasusem pozostającej z&nbsp;nim w&nbsp;separacji żony, prowadzącej jej sprawę rozwodową znanej prawniczki (a&nbsp;zarazem członkini brytyjskiego parlamentu), a&nbsp;także kilku osób z&nbsp;najbliższego otoczenia małżonki emira. Pewna organizacja pozarządowa z&nbsp;Dublina przyłapała Izrael na używaniu Pegasusa do inwigilowania sześciu palestyńskich działaczy na rzecz praw człowieka (ustalenia te potwierdzili w&nbsp;dwóch niezależnych analizach specjaliści z&nbsp;Citizen Lab i&nbsp;Security Lab). Okazało się, że na kilka tygodni przed ukazaniem się raportu w&nbsp;tej sprawie izraelski rząd sprytnie zaklasyfikował pracodawców trzech szpiegowanych działaczy jako „organizacje terrorystyczne”, ale ten formalny wybieg zastosowano długo po przeprowadzeniu nielegalnej inwigilacji.</p>

  <p class="calibre8">Dzięki dowodom zebranym przez Carmen Aristegui i&nbsp;jej informatora w&nbsp;Meksyku na początku listopada 2021 roku aresztowano byłego pracownika firmy Uriego Ansbachera i&nbsp;oskarżono go o&nbsp;używanie Pegasusa do inwigilowania co najmniej jednej dziennikarki&nbsp;&ndash; potwierdzonym celem inwigilacji była sama Carmen. Był to pierwszy ujawniony przypadek użycia Pegasusa przez prywatną firmę do szpiegowania osoby prywatnej. Do takich konsekwencji prowadzi brak kontroli nad użytkowaniem i&nbsp;rozpowszechnianiem cyberbroni klasy wojskowej. Ale meksykański rząd obiecywał teraz opinii publicznej pełną przejrzystość i&nbsp;zaczął ujawniać różne szokujące informacje. „W&nbsp;zeszłym tygodniu główny śledczy rządowej komisji do spraw przeciwdziałania praniu brudnych pieniędzy ujawnił, że poprzednie administracje rządowe wydały około 300 milionów dolarów z&nbsp;budżetu państwa na zakup oprogramowania szpiegującego”, donosiła agencja Associated Press. „Zdaniem szefa meksykańskiego wywiadu finansowego rachunki za zakup przez agencje rządowe oprogramowania takiego jak system Pegasus wydają się zawyżone, a&nbsp;część zysków osiąganych przez podmioty sprzedające to oprogramowanie mogła trafiać do urzędników państwowych w&nbsp;formie łapówek”.</p>

  <p class="calibre8">Wkrótce okazało się, że Pegasusa do szpiegowania przeciwników politycznych używały nie tylko rządy Meksyku, Węgier czy Indii, ale także Polski i&nbsp;Hiszpanii.</p>

  <p class="calibre8">Firma Apple przeszła do ofensywy przeciwko twórcom złośliwego oprogramowania. Inżynierowie Apple’a zaczęli od załatania luk w&nbsp;firmowym oprogramowaniu, które wykorzystywał łańcuch exploitów Megalodon (odkryty przez Claudia i&nbsp;Donnchę, a&nbsp;następnie przechwycony i&nbsp;zbadany przez specjalistów z&nbsp;Citizen Lab), po czym zabrali się za opracowanie trybu Lockdown, blokującego wybrane funkcje urządzeń Apple’a i&nbsp;tym samym chroniącego nowe iPhone’y, iPady i&nbsp;komputery osobiste przed oprogramowaniem szpiegującym. Pod koniec listopada 2021 roku prawnicy Apple’a złożyli do sądu pozew przeciwko NSO, w&nbsp;którym określili izraelską firmę mianem „amoralnych najemników XXI wieku”. Zarzucili NSO „wykorzystywanie produktów Apple’a do działania na szkodę ich użytkowników, co narażało firmę Apple na straty i&nbsp;godziło w&nbsp;jej dobre imię. Złośliwe produkty i&nbsp;usługi NSO spowodowały, że firma Apple musiała poświęcić tysiące roboczogodzin na badanie mechanizmu ataków, diagnozowanie wyrządzonych przez nie szkód oraz opracowanie i&nbsp;wdrożenie niezbędnych napraw i&nbsp;poprawek w&nbsp;celu zagwarantowania, że serwery, produkty, platformy i&nbsp;aplikacje firmy Apple oraz ich użytkowanie pozostaną bezpieczne dla ponad miliarda korzystających z&nbsp;nich osób i&nbsp;podmiotów”.</p>

  <p class="calibre8">Apple ogłosił również nową strategię proaktywnego ostrzegania użytkowników iPhone’ów, których urządzenia zostały zaatakowane oprogramowaniem cyberinwigilacyjnym. I&nbsp;niemal natychmiast ujawnił, że jedenastu pracowników ambasady Stanów Zjednoczonych w&nbsp;Ugandzie zostało zhakowanych za pomocą Pegasusa (Donncha dowiedział się od pracowników działu technicznego Apple’a, że udostępnienie im przez Security Lab nazw kont iMessage wykorzystywanych przez system Pegasus miało „fundamentalne” znaczenie dla namierzania oprogramowania szpiegującego NSO i&nbsp;wysyłania dokładnych powiadomień użytkownikom zaatakowanych urządzeń). Rząd Stanów Zjednoczonych mógł już wcześniej wiedzieć o&nbsp;tym, co spotkało członków amerykańskiego personelu dyplomatycznego w&nbsp;Ugandzie, ponieważ zdążył wpisać NSO na swoją czarną listę i&nbsp;tym samym uniemożliwić producentowi Pegasusa zakup kluczowych technologii od amerykańskich firm takich jak Dell, Intel, Cisco czy Microsoft. Był to krok bez precedensu. Stany Zjednoczone bez ostrzeżenia odcięły od możliwości zakupu nowoczesnych technologii prywatną firmę z&nbsp;sojuszniczego kraju.</p>

  <p class="calibre8">„Stany Zjednoczone&nbsp;&ndash; powiedziała sekretarz handlu Gina M. Raimondo&nbsp;&ndash; zamierzają z&nbsp;całą surowością korzystać z&nbsp;systemu kontroli eksportu w&nbsp;celu pociągnięcia do odpowiedzialności wszystkich firm, które rozwijają, sprzedają lub wykorzystują technologie do prowadzenia złośliwych działań zagrażających bezpieczeństwu cyfrowemu członków społeczeństwa obywatelskiego, dysydentów, urzędników państwowych lub organizacji zarówno w&nbsp;naszym kraju, jak i&nbsp;za granicą”.</p>

  <p class="m0-2sp">W&nbsp;listopadzie 2021 roku, cztery miesiące po naszej publikacji, NSO zaczęło poważnie nabierać wody, a&nbsp;pompy okazały się niesprawne. Człowiek, który podjął się uratowania okrętu przed zatonięciem, ostatecznie opuścił pokład jeszcze przed oficjalną datą rozpoczęcia pracy, tydzień po tym, jak gruchnęła wiadomość o&nbsp;wpisaniu NSO na czarną listę amerykańskiego Departamentu Handlu. „W&nbsp;świetle szczególnych okoliczności, jakie zaszły w&nbsp;ostatnim czasie&nbsp;&ndash; stwierdził Isaac Benbenisti w&nbsp;piśmie do zarządu NSO&nbsp;&ndash; nie mogę objąć stanowiska dyrektora generalnego firmy”. Novalpina, fundusz private equity, który w&nbsp;2019 roku został właścicielem NSO Group, sam znalazł się w&nbsp;stanie likwidacji, a&nbsp;zarządzanie NSO przejęła firma konsultingowa, która miała zadbać o&nbsp;interes akcjonariuszy. Posiadaczem sporego pakietu akcji NSO był fundusz emerytalny stanu Oregon, którego kierownictwo miało całkiem zrozumiałe wątpliwości co do kontynuowania zaangażowania finansowego w&nbsp;firmę nazwaną publicznie przez amerykański rząd narzędziem „transgranicznych represji”.</p>

  <p class="calibre8">Pracownicy NSO nie poddawali się i&nbsp;nadrabiali miną. „Ratujemy ludzkie życie!” Firmowe spotkanie chanukowe, które Shalev zorganizował w&nbsp;kurorcie nad Morzem Czerwonym, można było potraktować jako znak tego, że NSO przetrwa. Ale wśród programistów i&nbsp;inżynierów w&nbsp;Tel Awiwie krążyły historie o&nbsp;pracownikach NSO, którzy milczeli jak zaklęci, gdy podczas rodzinnych szabasowych kolacji ktoś prosił ich o&nbsp;opowiedzenie, jak minął im ostatni tydzień w&nbsp;pracy.</p>

  <p class="calibre8">Sprzedaż licencji na używanie Pegasusa spadła niemal do zera, a&nbsp;agencja ratingowa Moody’s ogłosiła, że NSO Group grozi niewypłacalność. Pojawiły się wątpliwości, czy firma będzie w&nbsp;stanie wypłacić swoim pracownikom pensje za listopad 2021 roku. Dzięki świetnemu reportażowi, jaki ukazał się na łamach „Financial Times”, wiemy, co działo się wewnątrz firmy w&nbsp;tym trudnym dla niej okresie. Shalev ogłosił odważny plan zwiększenia przychodów&nbsp;&ndash; poprzez wznowienie sprzedaży klientom z&nbsp;grupy „podwyższonego ryzyka”. Wzbudziło to niepokój nowych zarządców NSO, firmy inwestycyjno-konsultingowej Berkeley Research Group (BRG). Szefowie BRG nie otrzymali jeszcze nawet od władz Izraela niezbędnych certyfikatów bezpieczeństwa, więc nie mieli realnej wiedzy na temat eksportu cyberbroni, w&nbsp;którym specjalizowało się NSO. „Domagasz się, żeby [BRG] ślepo sankcjonowała sprzedaż (…) Pegasusa (…) klientom podwyższonego ryzyka bez przeprowadzenia dokładnego przeglądu sytuacji firmy”, napisali w&nbsp;liście do Shaleva, do którego dotarli reporterzy „Financial Times”. „Weź pod uwagę, że [BRG] nie jest przygotowane na podjęcie takich kroków”.</p>

  <p class="calibre8">Shalev był wściekły. Według „Financial Times”, gdy BRG upierało się, że jego plan jest obarczony znacznym ryzykiem, „[Shalev] odpisał dowcipnie, że równie ryzykowne jest nieregulowanie zobowiązań finansowych”.</p>

  <p class="calibre8">Jedyne, co Shalev zdołał uzyskać od BRG, to pożyczka w&nbsp;wysokości 10 milionów dolarów, dzięki której firma była w&nbsp;stanie przez pewien czas wypłacać pensje swoim pracownikom. Shalev tymczasem wymyślił coś, co w&nbsp;NSO nazywano „planem feniksa”. NSO mogłoby uwolnić się od wszystkich nieprzyjemności, jakie ściągnęła na firmę sprzedaż i&nbsp;obsługa systemu Pegasus, i&nbsp;po prostu sprzedać go na wolnym rynku, być może nawet któremuś z&nbsp;dostawców usług i&nbsp;sprzętu dla amerykańskiej armii. W&nbsp;połowie 2022 roku było już jednak całkiem jasne, że NSO nie odrodzi się niczym feniks z&nbsp;popiołów. Pegasus, flagowy produkt NSO, wyniósł firmę na szczyt, ale wyglądało na to, że jego skrzydła zostały złamane i&nbsp;nie da się ich poskładać.</p>

  <p class="calibre8">„Hulio ciągle powtarza, że sytuacja jego firmy lada moment zmieni się na lepsze”, stwierdził pewien zacytowany przez „Financial Times” izraelski urzędnik. „Nie zmieni się”.</p>

  <p class="m0-2sp">Upadek NSO to przestroga dla obecnych i&nbsp;przyszłych handlarzy narzędziami cybernetycznego nadzoru klasy wojskowej. Ale jest to również przestroga dla wszystkich krytyków takich narzędzi i&nbsp;obrońców praw człowieka, którzy mają nadzieję, że uda im się zapobiec nadejściu orwellowskiej przyszłości, w&nbsp;której cyberinwigilacja stanowiłaby nieodłączny element naszego życia obywatelskiego. NSO może być sparaliżowane, ale technologia, którą stworzyło, nie jest. Udało się nam zwrócić uwagę na kwestię zagrożeń dla prywatności, wolności słowa i&nbsp;wolności prasy, ale rozwiązania tych problemów nie są jeszcze nawet w&nbsp;powijakach.</p>

  <p class="calibre8">Co najmniej kilkanaście rządów na całym świecie zorganizowało przesłuchania, wszczęło dochodzenia i&nbsp;powołało komisje śledcze, aby dotrzeć do sedna problemu nieuzasadnionej cyberinwigilacji i&nbsp;opracować zalecenia dotyczące jego rozwiązania. W&nbsp;ciągu osiemnastu miesięcy od opublikowania wyników Projektu Pegasus słyszeliśmy bardzo wiele oficjalnych zapewnień i&nbsp;deklaracji, ale doczekaliśmy się bardzo niewielu rzeczywistych regulacji. Prawda jest taka, że branża cyberinwigilacji wciąż działa bez żadnych poważnych ograniczeń prawnych.</p>

  <p class="calibre8">NSO może nie dotrwać do kolejnego dnia, ale istnieje całe mnóstwo innych firm szpiegowskich. Zjednoczone Emiraty Arabskie stworzyły swoje własne cyberinwigilacyjne monstrum, firmę DarkMatter, w&nbsp;której zatrudnienie znalazło wielu programistów i&nbsp;inżynierów jeszcze do niedawna pracujących dla NSO. W&nbsp;tworzeniu firmy pomagało władzom Zjednoczonych Emiratów kilku byłych agentów światowego lidera w&nbsp;dziedzinie wywiadu sygnałowego, czyli Agencji Bezpieczeństwa Narodowego Stanów Zjednoczonych, którzy obecnie chętnie dzielą się swoją wiedzą i&nbsp;doświadczeniem za pieniądze.</p>

  <p class="calibre8">Warto wreszcie zauważyć, że o&nbsp;ile przedstawiciele branży komercyjnych „usług inwigilacyjnych” mogą dostrzegać potrzebę większej ostrożności w&nbsp;działaniu po tym, jak ta branża ściągnęła na siebie złą sławę w&nbsp;ciągu ostatnich kilku lat, to ich klienci nie podzielają tej potrzeby ostrożności. Dlaczego mieliby ją podzielać? Nie znam ani jednego przypadku, w&nbsp;którym demokratyczny rząd potępiłby publicznie reżimy wykorzystujące Pegasusa jako narzędzie okrutnych represji wobec własnych obywateli. Najgorsze z&nbsp;tych reżimów&nbsp;&ndash; Azerbejdżan, Zjednoczone Emiraty Arabskie, Maroko, Rwanda, Arabia Saudyjska&nbsp;&ndash; poniosły niewielkie konsekwencje takich działań lub uszły im one zupełnie na sucho.</p>

  <p class="calibre8">Rozważmy historię prezesa pewnej prywatnej firmy specjalizującej się w&nbsp;cyberbezpieczeństwie. Firma ta nie zajmuje się tworzeniem oprogramowania szpiegującego, ale wszyscy wiedzą, że posiada potrzebny do tego kapitał ludzki w&nbsp;postaci utalentowanych programistów i&nbsp;inżynierów. Bliskowschodni dyktatorzy od lat kuszą prezesa tej firmy&nbsp;&ndash; zapraszają go do swoich stolic, wysyłają po niego prywatne odrzutowce i&nbsp;oferują mu dziesiątki milionów dolarów za dostarczenie im narzędzi cybernetycznej inwigilacji na miarę Pegasusa. Jak dotąd zawsze im odmawiał. Ale powiedział nam, że sytuacja zmieniła się w&nbsp;następstwie naszego śledztwa, odkąd NSO nie może już licencjonować swojego oprogramowania Bahrajnowi, Zjednoczonym Emiratom Arabskim czy Arabii Saudyjskiej. Opisane przez niego skutki Projektu Pegasus były zupełnie inne, niż się spodziewałem. „Jeśli chcecie sobie uzmysłowić, co dzieje się dziś w&nbsp;następstwie Projektu Pegasus&nbsp;&ndash; powiedział nam w&nbsp;zeszłym roku&nbsp;&ndash; to wyobraźcie sobie, że cztery miesiące temu zgłosiła się do nas Arabia Saudyjska i&nbsp;zaoferowała nam dwieście milionów dolarów”. Odrzucił tę ofertę, tak jak wszystkie poprzednie, i&nbsp;zapewnia, że odrzuci także kolejne, ale… „Jedna umowa na dwa lata i&nbsp;dostaję dwieście milionów dolarów”, mówi. „Rozumiecie teraz, jak wygląda finansowa rzeczywistość w&nbsp;tej branży”.</p>
</div>


<div class="calibre3" id="calibre_link-31">
  <h1 class="chapnum" title="Podziękowania">&nbsp;</h1>

  <p class="chaptit">Podziękowania</p>

  <p class="chapwho">&nbsp;</p>

  <p class="m">Ta książka to owoc Projektu Pegasus, chcemy więc podziękować ludziom, którzy brali udział w&nbsp;jego realizacji. Wszyscy oni przyczynili się do powstania niniejszej książki.</p>

  <p class="calibre8">Dziękujemy osobie, która przekazała nam listę&nbsp;&ndash; jej odwaga doprowadziła do ujawnienia wielkiego skandalu. Dziękujemy ofiarom Pegasusa, z&nbsp;którymi spotkaliśmy się podczas naszego śledztwa, a&nbsp;w&nbsp;szczególności Chadidży Ismaiłowej oraz Omarowi Radiemu, którzy podzielili się z&nbsp;nami swoimi osobistymi historiami.</p>

  <p class="calibre8">Na ogromne podziękowania zasługują Claudio Guarnieri, Donncha Ó Cearbhaill i&nbsp;Danna Ingleton z&nbsp;Amnesty International Security Lab, bez których Projekt Pegasus nigdy by nie powstał. Gdyby nie ich wytrwałość w&nbsp;tropieniu Pegasusa, ekspercka wiedza i&nbsp;wiara w&nbsp;powodzenie naszego przedsięwzięcia, nie poznalibyśmy skali nadużyć w&nbsp;stosowaniu tego oprogramowania szpiegującego. Serdecznie dziękujemy także Agnès Callamard, Etienne Maynierowi, Fanny Gallois, Katii Roux, Likhicie Banerji, Raedowi Labassiemu i&nbsp;Tomowi Mackeyowi za ich zaangażowanie w&nbsp;projekt i&nbsp;niezwykle ważną pracę, jaką wykonują w&nbsp;Amnesty International.</p>

  <p class="calibre8">Serdeczne podziękowania dla naszego młodego, a&nbsp;tak utalentowanego zespołu z&nbsp;Forbidden Stories, czyli dla Cécile Shilis-Gallego, Phineasa Rueckerta, Arthura Bouvarta, Palomy de Dinechin, Audrey Travère i&nbsp;Clémenta Lemerlusa, którzy miesiącami pracowali z&nbsp;nami ramię w&nbsp;ramię, żeby sprawa Pegasusa zyskała rozgłos, na jaki zasługuje.</p>

  <p class="calibre8">Nie możemy także nie wspomnieć o&nbsp;uczestnikach Projektu Pegasus, którzy w&nbsp;największej tajemnicy pracowali nad ujawnieniem światu skali tego skandalu. Byli to: Alia Ibrahim, Amitai Ziv, Andras Petho, Anuj Srivas, Astrid Geisler, Bartosz Wieliński, Bastian Obermayer, Carmen Aristegui, Craig Timberg, Damien Leloup, Dan Sabbagh, Dana Priest, Drew Harwell, Elodie Guéguen, Frederik Obermaier, Hala Nouhad Nasreddine, Hannes Munzinger, Holger Stark, Jacques Monin, Jean-Baptiste Chastand, Joanna Slater, Joël Matriche, Jorge Carrasco Araizaga, Julien Bouissou, Kabir Agarwal, Kai Biermann, Kristof Klerix, Lilia Saúl Rodriguez, Madjid Zerrouky, Martin Untersinger, Mary Beth Sheridan, Mathieu Tourliere, Michael Safi, Michal Kokot, Miranda Patrucic, Niha Masih, Nina Lakhani, Omer Benjakob, Paul Lewis, Pavla Holcová, Peter Jones, David Pegg, Sam Cutler, Sascha Venohr, Sebastian Barragan, Shane Harris, Shaun Walker, Siddharth Varadarajan, Souad Mekhennet, Stephanie Kirchgaessner i&nbsp;Szabolcs Panyi.</p>

  <p class="calibre8">Jesteśmy bardzo wdzięczni naszym redaktorom i&nbsp;partnerom, którzy od samego początku wierzyli w&nbsp;ten projekt. Do tego grona zaliczają się: Alexandre Marionneau, Anne Grolleron, Anne Poiret, Cameron Barr, Caroline Monnot, Drew Sullivan, Fabrice Puchaullt, Grégoire Allix, Jeff Leen, Katharine Vinner, Paul Radu, Phil Bennett, Philippa Kowarsky, Raney Aronson-Rath i&nbsp;Sally Buzbee.</p>

  <p class="calibre8">Dziękujemy Anne Poiret za to, że uprzejmie zgodziła się na wykorzystanie przez nas wywiadów, które przeprowadziła na potrzeby filmu dokumentalnego o&nbsp;Projekcie Pegasus.</p>

  <p class="calibre8">Mamy także dług wdzięczności wobec zespołu Citizen Lab. John Scott-Railton, Bill Marczak i&nbsp;Ron Deibert poświęcili sprawie Pegasusa mnóstwo swojego czasu. Gdyby nie ich niestrudzone wysiłki i&nbsp;ekspercka wiedza, klienci NSO jeszcze przez długie lata mogliby nadużywać oprogramowania szpiegującego.</p>

  <p class="calibre8">Serdecznie dziękujemy Laurie Liss, naszej agentce literackiej, za jej nieustające wsparcie, a&nbsp;także Deborah Kauffman za jej cenne wskazówki. Dziękujemy również pracownikom wydawnictwa Henry Holt: naszemu redaktorowi Timowi Dugganowi za jego wyważone rady, a&nbsp;także jego bystrej i&nbsp;uważnej asystentce, Anicie Sheih. Hannah Campbell i&nbsp;Carol Rutan dziękujemy za pracę nad manuskryptem, a&nbsp;Sarah Crichton, redaktor naczelnej wydawnictwa Holt, za dobranie nam tak fantastycznego zespołu (w&nbsp;którego skład wchodziło jeszcze wiele innych osób).</p>

  <p class="calibre8">Nasza książka nie powstałaby bez talentu i&nbsp;nieocenionego wkładu Marka Zwonitzera, którego umiejętności pisarskie i&nbsp;redakcyjne&nbsp;&ndash; nie wspominając o&nbsp;jego entuzjazmie i&nbsp;wsparciu&nbsp;&ndash; były dla nas bezcenne. Jesteśmy ci dozgonnie wdzięczni, Mark.</p>

  <p class="calibre8">Na koniec chcielibyśmy podziękować naszym rodzinom, których bezgraniczna cierpliwość pozwoliła nam poświęcić się temu wymagającemu i&nbsp;czasochłonnemu śledztwu.</p>

  <p class="calibre8">Mojej żonie, Aurélii. Moim dzieciom, Mariusowi i&nbsp;Swannowi. Moim rodzicom, André i&nbsp;Danièle. Moim braciom, Guilhemowi i&nbsp;Olivierowi.</p>

  <p class="calibre8">Mojemu mężowi, José. Moim córkom, Lilie i&nbsp;Apoline. Moim rodzicom, Christianowi i&nbsp;Shahirze. Mojej siostrze, Carole.</p>
</div>


<div class="calibre3" id="calibre_link-32">
  <h1 class="chapnum" title="O autorach">&nbsp;</h1>

  <p class="chaptit">O&nbsp;autorach</p>

  <p class="chapwho">&nbsp;</p>

  <p class="m"><span class="stylebold">Laurent Richard</span> to wielokrotnie nagradzany twórca filmów dokumentalnych. Otrzymał tytuł Europejskiego Dziennikarza Roku 2018 przyznawany w&nbsp;ramach festiwalu mediów publicznych Prix Europa. Jest założycielem Forbidden Stories&nbsp;&ndash; sieci dziennikarzy śledczych, która kontynuuje pracę zamordowanych reporterów, aby sprawy, za które ofiary oddały życie, nie zostały pogrzebane razem z&nbsp;nimi.</p>

  <p class="calibre8">Sieć dziennikarska Forbidden Stories otrzymała wiele nagród, w&nbsp;tym prestiżową European Press Prize, dwie Nagrody George’a Polka oraz RSF Impact Award za Projekt Pegasus, którego wyniki opublikowano w&nbsp;2021 roku.</p>

  <p class="calibre8">Od ponad dwudziestu lat Laurent Richard tworzy reportaże telewizyjne. Prowadził dziennikarskie śledztwa dotyczące między innymi kłamstw przedstawicieli przemysłu tytoniowego, nadużyć sektora finansowego oraz tajnych działań Mossadu i&nbsp;CIA. Mieszka w&nbsp;Paryżu.</p>

  <p class="m0-2sp"><span class="stylebold">Sandrine Rigaud</span> to francuska dziennikarka śledcza. Jako redaktorka Forbidden Stories od 2019 roku koordynowała wielokrotnie nagradzany Projekt Pegasus, a&nbsp;także Projekt Kartel, międzynarodowe śledztwo w&nbsp;sprawie zabójstw dziennikarzy w&nbsp;Meksyku. Zanim dołączyła do Forbidden Stories, reżyserowała pełnometrażowe filmy dokumentalne dla francuskiej telewizji. Jest autorką reportaży z&nbsp;Tanzanii, Uzbekistanu, Libanu, Kataru i&nbsp;Bangladeszu.</p>
</div>


</body></html>
