<!doctype html>
<html lang="en">
  <head>
    <meta charset="utf-8">
    <meta name="viewport" content="width=device-width, initial-scale=1">
    <title>Pegasus</title>
    <link href="https://cdn.jsdelivr.net/npm/bootstrap@5.3.8/dist/css/bootstrap.min.css" rel="stylesheet" integrity="sha384-sRIl4kxILFvY47J16cr9ZwB07vP4J8+LH7qKQnuqkuIAvNWLzeN8tE5YBujZqJLB" crossorigin="anonymous">
  <style>
* {
margin-left: 2px;
}

h1, p.chaptit {
text-align: center;
font-weight: bold;
}

p.chapwho {
text-align:center;
}

</style>
</head>
<body><div class="cover" id="calibre_link-0">
  <h1 class="invisible" title="Strona tytułowa"></h1>


<div class="calibre3" id="calibre_link-2">

<div class="calibre3" id="calibre_link-3">
  <h1 class="chapnum" title="Rozdział 1. Lista. Laurent">Rozdział 1</h1>

  <p class="chaptit">Lista</p>

  <p class="chapwho">Laurent</p>

  <p class="m">Sandrine i&nbsp;mnie sprowadziła do Berlina okazja, jaka w&nbsp;życiu dziennikarza trafia się rzadko i&nbsp;może nigdy się nie powtórzyć&nbsp;&ndash; szansa na opublikowanie materiału o&nbsp;znaczeniu istotnym dla całego świata. Tak się złożyło, że taksówka wioząca nas z&nbsp;lotniska do centrum miasta minęła w&nbsp;odległości zaledwie paru kilometrów Muzeum Stasi, mieszczące się w&nbsp;tym samym kompleksie budynków, w&nbsp;którym niegdyś rezydowała wschodnioniemiecka tajna policja, określana mianem „miecza i&nbsp;tarczy” komunistycznego państwa. Zdawaliśmy sobie sprawę, że jeśli zdecydujemy się podjąć nasze dziennikarskie śledztwo, będziemy musieli zmierzyć się z&nbsp;co najmniej kilkunastoma podmiotami państwowymi, gotowymi zaciekle bronić dostępu do swoich tajemnic, a&nbsp;także z&nbsp;wartą miliard dolarów firmą technologiczną, działającą pod ochronnym parasolem rządu.</p>

  <p class="calibre8">Przejazd taksówką był ostatnim etapem podróży, której przebieg można by uznać za zwiastun trudności czekających nas w&nbsp;najbliższej przyszłości. Restrykcje związane z&nbsp;kolejną falą COVID-19 mocno skomplikowały wszystkim życie. Podróż z&nbsp;Paryża do Berlina, w&nbsp;normalnych okolicznościach trwająca niespełna dwie godziny, tym razem trwała trzykrotnie dłużej. Oprócz dodatkowej przesiadki na lotnisku we Frankfurcie, które w&nbsp;okresie pandemii zmieniło się w&nbsp;żywieniową pustynię, spowolniły nas pandemiczne procedury na lotnisku w&nbsp;Berlinie, gdzie przed opuszczeniem terminala musieliśmy poczekać, aż niemieccy żołnierze skończą grzebać patyczkami higienicznymi w&nbsp;naszych nosach.</p>

  <p class="calibre8">W&nbsp;końcu, ledwo powłócząc nogami, dotarliśmy do małego, ale jasnego i&nbsp;nowocześnie urządzonego mieszkania, które wynajęliśmy przy Danziger Strasse. Późna pora i&nbsp;zmęczenie sprawiły, że opadły nas wątpliwości. Czy rzeczywiście był to dobry moment na rozpoczynanie kolejnego trudnego i&nbsp;wymagającego pełnego zaangażowania śledztwa? Dziewięcioosobowy zespół naszej organizacji Forbidden Stories był przecież pochłonięty pracą nad trzecim już dużym projektem w&nbsp;ciągu zaledwie trzech lat; w&nbsp;dodatku wszystko wskazywało, że dochodzenie to, któremu nadaliśmy kryptonim „Projekt Kartel”, będzie najbardziej niebezpiecznym z&nbsp;naszych dotychczasowych przedsięwzięć. Wciąż mieliśmy jeszcze wiele do zrobienia, zanim efekty naszego śledztwa będą gotowe do publikacji. Dokumentowaliśmy zbrodnie narkotykowych karteli z&nbsp;Veracruz, Sinaloi i&nbsp;Guerrero; zbieraliśmy informacje na temat przemytu z&nbsp;Azji do Meksyku chemikaliów do produkcji fentanylu, supersilnej substancji z&nbsp;grupy opioidów, a&nbsp;także na temat lukratywnego handlu bronią, zasilającego arsenały meksykańskich karteli (oraz konta bankowe handlarzy i&nbsp;producentów uzbrojenia w&nbsp;Europie, Izraelu i&nbsp;Stanach Zjednoczonych).</p>

  <p class="calibre8">W&nbsp;zasadzie podejmowaliśmy wątki badane już wcześniej przez garstkę dzielnych meksykańskich dziennikarzy, którym nie dane było doprowadzić swoich śledztw do końca, ponieważ zginęli z&nbsp;rąk zamachowców, nasłanych najprawdopodobniej przez narkotykowe kartele. Nie licząc stref wojny, Meksyk był i&nbsp;jest nadal najbardziej niebezpiecznym miejscem na świecie dla dziennikarzy mających odwagę nagłaśniać przypadki łamania prawa. W&nbsp;ciągu dwóch pierwszych dekad XXI wieku w&nbsp;Meksyku zamordowano ponad 120 dziennikarzy i&nbsp;pracowników mediów. Kolejne dwadzieścia osób ze środowiska dziennikarskiego po prostu zniknęło tam bez śladu.</p>

  <p class="calibre8">Nasze działania w&nbsp;ramach Projektu Kartel wpisywały się więc idealnie w&nbsp;misję Forbidden Stories, czyli w&nbsp;uświadamianie wszelkiej maści złoczyńcom i&nbsp;nikczemnym reżimom, że zabicie dziennikarza próbującego informować opinię publiczną o&nbsp;ich występkach nie sprawi, że wraz z&nbsp;nim umrze także poruszony przez niego temat. Współpraca między dziennikarzami odgrywa niezwykle ważną rolę, ponieważ daje siłę i&nbsp;zapewnia bezpieczeństwo. Im więcej dziennikarzy zajmuje się danym tematem, tym większa szansa, że efekty ich pracy ujrzą światło dzienne. Do współpracy przy Projekcie Kartel zaprosiliśmy początkowo naszych najbardziej zaufanych partnerów medialnych: paryski dziennik „Le Monde”, londyńskiego „Guardiana” oraz dwa czasopisma niemieckie, tygodnik „Die Zeit” i&nbsp;dziennik „Süddeutsche Zeitung”. Ostatecznie zespół biorący udział w&nbsp;projekcie powiększył się do ponad sześćdziesięciu dziennikarzy reprezentujących dwadzieścia pięć redakcji z&nbsp;osiemnastu krajów. Sercem projektu był Jorge Carrasco, redaktor naczelny tygodnika „Proceso”, najbardziej bezkompromisowego spośród meksykańskich czasopism zajmujących się dziennikarstwem śledczym. Jorge, sam będący dociekliwym i&nbsp;cenionym reporterem, był zarazem redakcyjnym kolegą i&nbsp;rówieśnikiem kobiety, która stała się centralną postacią naszego dochodzenia&nbsp;&ndash; Reginy Martínez.</p>

  <p class="calibre8">W&nbsp;kwietniu 2012 roku, gdy Carrasco pracował jeszcze w&nbsp;„Proceso” na stanowisku reportera, jego koleżanka z&nbsp;redakcji została pobita i&nbsp;uduszona we własnym domu. Regina Martínez, doświadczona dziennikarka z&nbsp;niemal dwudziestopięcioletnim stażem, przez cztery ostatnie lata zajmowała się przede wszystkim tropieniem działalności potężnego i&nbsp;niebezpiecznego kartelu narkotykowego, który przejął faktyczną kontrolę nad meksykańskim stanem Veracruz. Do stanu szerokim strumieniem napływały pieniądze z&nbsp;narkobiznesu, a&nbsp;jednocześnie wzbierała tam fala przemocy, która zalewała tętniące życiem portowe miasto Veracruz i&nbsp;rozprzestrzeniała się na okoliczne tereny. Znaczna część dziennikarskiego dorobku Martínez w&nbsp;ostatnich latach jej życia poświęcona była demaskowaniu coraz bliższych i&nbsp;coraz bardziej destabilizujących sytuację w&nbsp;Veracruz powiązań między lokalnymi politykami i&nbsp;organami ścigania a&nbsp;baronami narkotykowymi. Można powiedzieć, że był to temat, który sam ją znalazł&nbsp;&ndash; Martínez, tak jak każda rozumna osoba mieszkająca w&nbsp;tamtym czasie w&nbsp;Veracruz, dostrzegała, co się tam działo. A&nbsp;kiedy już podjęła temat, nie potrafiła się wycofać, nawet gdy zdała sobie sprawę, że stąpa po niebezpiecznym gruncie. Kilka miesięcy przed śmiercią zwierzyła się swoim najbliższym przyjaciołom, że być może posunęła się za daleko i&nbsp;dodała, że obawia się o&nbsp;swoje bezpieczeństwo. Była na tyle zaniepokojona, że przestała podpisywać nazwiskiem swoje najbardziej śmiałe artykuły, ale nie chciała zrezygnować z&nbsp;pracy reporterskiej.</p>

  <p class="calibre8">Kilka tygodni przed śmiercią Regina Martínez opublikowała artykuł, w&nbsp;którym opisała szczegółowo majątek zgromadzony przez dwóch urzędników z&nbsp;Veracruz, współpracujących z&nbsp;kartelem Los Zetas (trzy tysiące egzemplarzy tygodnika „Proceso”, na łamach którego ukazał się ten artykuł, usunięto z&nbsp;półek kiosków w&nbsp;Veracruz, zanim zdążyły trafić do rąk miejscowych czytelników). Zabójstwo Martínez przerwało jej dziennikarskie śledztwo w&nbsp;sprawie tysięcy osób, które w&nbsp;tajemniczych okolicznościach zaginęły w&nbsp;Veracruz w&nbsp;ciągu kilku poprzednich miesięcy. „Jej śmierć była dla meksykańskich dziennikarzy momentem przełomowym”, powiedział nam jeden z&nbsp;jej przyjaciół i&nbsp;współpracowników. „Regina była członkinią redakcji dużego, ogólnokrajowego czasopisma. Sądziliśmy, że to zapewnia jej bezpieczeństwo”.</p>

  <p class="calibre8">Jorge przyjechał do naszego biura w&nbsp;Paryżu, żeby poinformować członków zespołu Forbidden Stories oraz naszych zagranicznych partnerów o&nbsp;sytuacji dziennikarzy śledczych w&nbsp;Meksyku, a&nbsp;także przedstawić nam w&nbsp;ogólnym zarysie historię Reginy Martínez. Pięćdziesięciosześcioletni dziennikarz mówił cichym, miarowym głosem, niczym profesor filologii klasycznej prowadzący wykład dla studentów, ale swoje tezy i&nbsp;argumenty przedstawiał w&nbsp;przekonujący sposób, bez owijania w&nbsp;bawełnę. „Zamordowanie Reginy to przekroczenie granicy, zza której nie ma powrotu”, stwierdził. „[Kartele] wysłały czytelny komunikat, że mogą nadal bezkarnie zabijać dziennikarzy”.</p>

  <p class="calibre8">Zdaniem Jorge policja i&nbsp;prokuratura w&nbsp;Veracruz w&nbsp;gruncie rzeczy spartaczyły prowadzone w&nbsp;2012 roku dochodzenie w&nbsp;sprawie zabójstwa Reginy, przypisując sprawstwo drobnemu kryminaliście, który zresztą odwołał przed sądem swoje zeznania złożone wcześniej podczas śledztwa (utrzymywał, że policjanci wymusili na nim przyznanie się do winy wielogodzinnymi torturami). Przez niemal osiem kolejnych lat Jorge z&nbsp;determinacją badał okoliczności zabójstwa Reginy i&nbsp;próbował dotrzeć do sedna sprawy. Wziął sobie do serca słowa Julia Scherera Garcíi, założyciela i&nbsp;pierwszego redaktora naczelnego „Proceso”, a&nbsp;także ojca chrzestnego dziennikarstwa śledczego w&nbsp;Meksyku. „Świat stał się bardziej bezwzględny i&nbsp;myślę, że dziennikarstwo będzie musiało się do tego dostosować”, powiedział Scherer niedługo przed swoją śmiercią w&nbsp;2015 roku. „Jeśli rzeki staną się czerwone od krwi, a&nbsp;doliny wypełnią się trupami (...) dziennikarstwo będzie musiało o&nbsp;tym opowiedzieć za pomocą obrazów i&nbsp;słów. Czekają nas trudne wyzwania”.</p>

  <p class="calibre8">Jorge Carrasco całymi latami badał okoliczności zabójstwa Reginy, nie ulegając pogróżkom i&nbsp;próbom zastraszania; nie dał za wygraną nawet po zabójstwie kolejnego piszącego do „Proceso” dziennikarza, który podobnie jak Jorge&nbsp;&ndash; i&nbsp;równie bezskutecznie&nbsp;&ndash; domagał się od meksykańskich władz odpowiedzi w&nbsp;sprawie Martínez. Ale gdy w&nbsp;styczniu 2020 roku wraz z&nbsp;Sandrine po raz pierwszy odwiedziłem redakcję „Proceso” w&nbsp;Mexico City&nbsp;&ndash; której siedziba przypominała ufortyfikowany posterunek policji, z&nbsp;uzbrojonym strażnikiem przy bramie wejściowej i&nbsp;z&nbsp;kratami w&nbsp;każdym oknie&nbsp;&ndash; zauważyłem, że zapał Jorge osłabł. W&nbsp;rozmowie z&nbsp;nami przyznał, że przedyskutował to z&nbsp;pozostałymi członkami redakcji i&nbsp;wspólnie uznali dalsze próby odkrycia prawdy na temat śmierci Reginy Martínez za zbyt niebezpieczne. Obawiali się, że jeśli będą kontynuować swoje dochodzenie, kolejni dziennikarze przypłacą to życiem.</p>

  <p class="calibre8">Kiedy jednak Jorge usłyszał od nas, że międzynarodowe konsorcjum dziennikarzy chciałoby zająć się tą sprawą, wstąpiła w&nbsp;niego nowa energia. Polecił szefowi redakcyjnego archiwum odszukać wszystkie artykuły napisane przez Reginę dla „Proceso” w&nbsp;latach poprzedzających jej śmierć, a&nbsp;nas poprosił o&nbsp;włączenie jednego z&nbsp;reporterów tygodnika do ściśle tajnej grupy na Signalu, z&nbsp;której korzystali kluczowi uczestnicy Projektu Kartel. Podczas ostatniej rozmowy, jaką odbyła z&nbsp;nim Sandrine niedługo przed naszym wyjazdem do Berlina, Jorge wykazywał mniejszy entuzjazm. Z&nbsp;jego wypowiedzi przebijała niepewność&nbsp;&ndash; ubolewał nad negatywnym wpływem pandemii COVID-19 na kondycję finansową jego czasopisma, które już wcześniej balansowało na granicy rentowności. „U&nbsp;mnie wszystko w&nbsp;porządku, ale martwię się”, napisał. „Sprzedaż «Proceso» naprawdę mocno spada”.</p>

  <p class="m0-2sp">Poderwałem się nerwowo, kiedy następnego dania rano w&nbsp;wynajętym przez nas mieszkaniu we wschodnim Berlinie rozległ się dzwonek domofonu. Nie zdążyliśmy jeszcze opanować obsługi tego systemu, dlatego zbiegłem po schodach i&nbsp;otworzyłem drzwi wejściowe do budynku naszym dwóm gościom. Pierwszym, którego zobaczyłem, był blady niczym zjawa, trzydziestokilkuletni mężczyzna w&nbsp;okularach z&nbsp;drucianymi oprawkami i&nbsp;w&nbsp;ciasno przylegającej do głowy czapce narciarskiej. Wyglądał na kogoś, kto spędza dużo czasu w&nbsp;domu przed ekranem komputera. Powitałem go pogodnie i&nbsp;podałem mu rękę. Claudio Guarnieri, starszy technolog w&nbsp;Amnesty International Security Lab, nie zamierzał silić się na powitalne uprzejmości, nie uścisnął mi ręki ani nawet nie raczył nawiązać ze mną kontaktu wzrokowego. Po prostu kazał zaprowadzić siebie oraz towarzyszącego mu młodego chudzielca do naszego mieszkania, a&nbsp;kiedy już się tam znaleźliśmy, wskazał na stół w&nbsp;jadalni i&nbsp;oznajmił, że możemy usiąść i&nbsp;przejść do rzeczy.</p>

  <p class="calibre8">Ale zanim to zrobimy, dodał, musimy wszyscy wyłączyć nasze telefony i&nbsp;laptopy, a&nbsp;następnie umieścić je w&nbsp;sąsiednim pokoju, za zamkniętymi drzwiami. To, że instrukcje te brzmiały jak żywcem wyjęte z&nbsp;thrillera szpiegowskiego nie było dla mnie zaskoczeniem, zważywszy na powód naszego spotkania, ale zdziwił mnie szorstki ton Claudia. Nie odnosił się do nas w&nbsp;sposób nieuprzejmy, zupełnie jednak nie dbał o&nbsp;towarzyskie konwenanse; nie wydawał się też szczególnie zainteresowany tym, czy wzbudzi naszą sympatię czy nie. Ostatecznie był to <em class="calibre5">alliance de circonstance</em> i&nbsp;efektywność sojuszu miała znacznie większe znaczenie od tego, czy sojusznicy przypadną sobie nawzajem do gustu.</p>

  <p class="calibre8">Pośpiesznie przenieśliśmy nasze urządzenia elektroniczne do pokoju obok, ale zdążyłem jeszcze zauważyć naklejkę na laptopie Claudia&nbsp;&ndash; cytat z&nbsp;meksykańskiego dysydenta Subcomandante Marcosa: „Przepraszamy za utrudnienia, ale trwa rewolucja”. Po powrocie do jadalni Claudio zbył nasze próby nawiązania luźnej konwersacji i&nbsp;od razu przeszedł do sedna sprawy, która była powodem tego spotkania. Jako jedyni otrzymaliśmy&nbsp;&ndash; my, to znaczy Forbidden Stories, a&nbsp;także Amnesty International Security Lab&nbsp;&ndash; dostęp do dokumentu nazwanego przez nas „listą”. Dano nam do zrozumienia, że dokument ten zawiera informacje, które mogą pomóc w&nbsp;zdemaskowaniu nadzwyczaj podstępnego systemu inwigilacji, opartego na narzędziu stworzonym przez prywatną firmę i&nbsp;wykorzystywanego przeciwko tysiącom nieświadomych tego osób na prawie każdym kontynencie.</p>

  <p class="calibre8">Wszyscy zebrani tamtego poranka w&nbsp;naszym berlińskim mieszkaniu zdawali sobie sprawę, że od zdobycia dowodów na istnienie tej systemowej inwigilacji dzieli nas jeszcze daleka droga. Studiowanie danych z&nbsp;udostępnionej nam listy przypominało w&nbsp;pewnym sensie studiowanie szyfrogramu: na listę składało się kilkadziesiąt tysięcy numerów telefonów z&nbsp;całego świata i&nbsp;trochę sygnatur czasowych. Tylko drobna część tych numerów została dopasowana do konkretnych nazwisk lub tożsamości ich użytkowników. Wiedzieliśmy jednak, że każdy numer reprezentował osobę, której telefon komórkowy został wybrany do potencjalnego zainfekowania najskuteczniejszym narzędziem do cyberinwigilacji: złośliwym oprogramowaniem o&nbsp;nazwie Pegasus, które zostało opracowane, wprowadzone na rynek i&nbsp;dostarczone organom ścigania oraz agencjom bezpieczeństwa narodowego w&nbsp;ponad czterdziestu krajach na całym świecie przez lidera dynamicznie rozwijającej się branży inwigilacji cyfrowej&nbsp;&ndash; izraelską firmę technologiczną NSO.</p>

  <p class="calibre8">Pegasus był niezwykle pożądany przez specjalistów od bezpieczeństwa narodowego na całym świecie, ponieważ był najnowocześniejszym oprogramowaniem szpiegowskim; jeśli służby bezpieczeństwa chciały przyłapać kryminalistów lub terrorystów na gorącym uczynku albo zawczasu pokrzyżować ich plany, Pegasus był prawdziwym darem niebios. Zainfekowanie telefonu Pegasusem pozwalało operatorowi systemu, a&nbsp;pośrednio także jego użytkownikowi końcowemu, na przejęcie pełnej kontroli nad zainfekowanym urządzeniem. Organy ścigania i&nbsp;agencje bezpieczeństwa narodowego uzyskiwały dzięki temu dostęp do każdego okrucha informacji przechowywanych w&nbsp;telefonie lub przesyłanych za jego pomocą; zarówno do danych wychodzących, tuż przed ich zaszyfrowaniem, jak i&nbsp;do danych przychodzących, tuż po ich odszyfrowaniu. Operatorzy Pegasusa mogli śledzić lokalizację zainfekowanego telefonu i&nbsp;mieli pełny wgląd w&nbsp;treść e-maili i&nbsp;wiadomości tekstowych, a&nbsp;także wszystkich przechowywanych w&nbsp;urządzeniu danych, zdjęć czy filmów. Pegasus zapewniał również kontrolę nad mikrofonem i&nbsp;kamerą telefonu, umożliwiając zdalne nagrywanie dźwięku i&nbsp;obrazu w&nbsp;dowolnie wybranym momencie, bez wiedzy prawowitego użytkownika urządzenia.</p>

  <p class="calibre8">Zagrożenie związane z&nbsp;systemem Pegasus polegało na tym, że można było go wykorzystać do szpiegowania nie tylko złoczyńców. Zanim jeszcze spotkaliśmy się w&nbsp;Berlinie z&nbsp;Claudiem i&nbsp;jego „numerem dwa”, Donnchą Ó Cearbhaillem, udokumentowano już kilkadziesiąt przypadków takich nadużyć. Eksperci do spraw bezpieczeństwa cybernetycznego z&nbsp;Citizen Lab na Uniwersytecie Toronto oraz z&nbsp;Amnesty International Security Lab natknęli się na przypadki wykorzystania Pegasusa do inwigilacji obrońców praw człowieka, prawników oraz dziennikarzy. Specjaliści z&nbsp;obu laboratoriów nie tylko zdołali odkryć wiele mechanizmów działania Pegasusa i&nbsp;możliwości tego systemu, ale także zidentyfikowali i&nbsp;ujawnili niektórych z&nbsp;jego najbardziej niebezpiecznych użytkowników końcowych. Prawnicy reprezentujący WhatsAppa pozwali firmę NSO do sądu, twierdząc, że w&nbsp;ciągu zaledwie dwóch tygodni próbowano inwigilować za pomocą Pegasusa tysiąc czterystu użytkowników komunikatora WhatsApp. Amnesty International również przygotowała pozew przeciwko NSO. W&nbsp;następstwie postępowań toczących się przed sądami w&nbsp;Stanach Zjednoczonych, we Francji, w&nbsp;Izraelu, w&nbsp;Kanadzie i&nbsp;w&nbsp;innych krajach, do wiadomości publicznej trafiało coraz więcej informacji na temat nadużyć związanych z&nbsp;wykorzystaniem Pegasusa.</p>

  <p class="calibre8">Zaczęło się również ukazywać coraz więcej naprawdę dobrych publikacji prasowych oraz naukowych na temat powstania i&nbsp;rozwoju branży komercyjnych „usług inwigilacyjnych” (intrusion as a&nbsp;service), a&nbsp;w&nbsp;szczególności firmy NSO. Przypominało to trochę wysiłki bohaterów przypowieści o&nbsp;ślepcach i&nbsp;słoniu, ale przyniosło lepsze efekty. Ekspertom od bezpieczeństwa cybernetycznego, naukowcom, dziennikarzom, a&nbsp;także szukającym sprawiedliwości ofiarom bezprawnej inwigilacji, działającym zarówno osobno, jak i&nbsp;w&nbsp;porozumieniu, udało się bowiem naszkicować całkiem kompletny obraz cyberinwigilacyjnego słonia.</p>

  <p class="calibre8">Mogłoby się wydawać, że to wystarczy, by do powszechnej świadomości dotarła skala zagrożeń dla praw człowieka i&nbsp;prawa do prywatności&nbsp;&ndash; a&nbsp;jednak nawet najbardziej niepokojąco brzmiące nagłówki i&nbsp;najbardziej szczegółowe analizy kryminalistyczne znajdowały niewielki oddźwięk bądź wręcz nie znajdowały żadnego. Z&nbsp;wyjątkiem apeli ze strony Amnesty International i&nbsp;Citizen Lab oraz Specjalnego Sprawozdawcy ONZ do spraw promocji i&nbsp;ochrony prawa do wolności wyrażania opinii oraz wolności wypowiedzi nie słychać było żadnych głosów oburzenia, a&nbsp;opinia publiczna poświęcała całej sprawie niewiele uwagi. Żadne liczące się instytucje nie spieszyły się z&nbsp;nakładaniem ograniczeń na branżę usług inwigilacyjnych. Zyski NSO i&nbsp;liczba klientów firmy&nbsp;&ndash; w&nbsp;Europie, w&nbsp;Ameryce Północnej, na Bliskim Wschodzie i&nbsp;w&nbsp;Afryce&nbsp;&ndash; rosły szybciej niż kiedykolwiek wcześniej. „Z&nbsp;naszego nielicznego grona zajmującego się tą problematyką wielokrotnie płynęły ostrzeżenia, że komercjalizacja nadzoru stwarza pole do systemowych nadużyć”, powiedział później Claudio, wspominając dekadę daremnych wysiłków i&nbsp;nieustającej frustracji. „Mało kto przejmował się naszymi ostrzeżeniami; większość ludzi podchodziła do nich całkowicie obojętnie. Każdy nowy raport, każdy nowy ujawniony przypadek wywoływał tak znikome zainteresowanie, że zacząłem się zastanawiać, czy podejmowane przez nas próby zwrócenia uwagi na ten problem przynoszą jakikolwiek skutek poza zaspokajaniem naszego własnego ego”.</p>

  <p class="calibre8">Wyciek listy z&nbsp;numerami telefonów dawał nadzieję na zmianę tego stanu rzeczy.</p>

  <p class="calibre8">Claudio nigdy nie okazywał nadmiernego ożywienia&nbsp;&ndash; ani w&nbsp;trakcie naszego pierwszego spotkania w&nbsp;Berlinie, ani potem. Zawsze starał się trzymać emocje na wodzy i&nbsp;nie dawał po sobie poznać, że jest czymś podekscytowany. Ale bez wątpienia żywił nadzieję, że lista pomoże mu zdobyć w&nbsp;końcu dowody obciążające NSO, a&nbsp;także pozwoli nam skierować uwagę opinii publicznej na postępujący kryzys. Claudio i&nbsp;Donncha wyprzedzali nas nieco w&nbsp;kwestii zrozumienia samej listy, częściowo za sprawą swoich rozwijanych od dziesięciu lat umiejętności technicznych, a&nbsp;częściowo dlatego, że Security Lab miało dostęp do cyfrowych narzędzi, jakimi nie dysponowała ekipa Forbidden Stories. To głównie Claudio nadawał ton naszemu pierwszemu spotkaniu w&nbsp;Berlinie; zajął miejsce na eleganckiej drewnianej ławie przy jadalnianym stole, po czym przystąpił do przedstawiania nam ogólnego obrazu sytuacji, opierając się na tym, jak sam ją wówczas postrzegał.</p>

  <p class="calibre8">Claudio wyjaśnił, że najstarsze sygnatury czasowe na liście pochodziły sprzed prawie pięciu lat, a&nbsp;najnowsze z&nbsp;ostatnich kilku tygodni, co oznaczało, że ataki za pomocą Pegasusa przeprowadzono zupełnie niedawno&nbsp;&ndash; a&nbsp;być może nawet wciąż je kontynuowano. Całkiem prawdopodobne, że nasze dochodzenie będzie dotyczyło przestępstwa będącego w&nbsp;toku. Claudio i&nbsp;Donncha rozpoczęli już żmudny proces ustalania, kto kogo próbował szpiegować. A&nbsp;także kiedy i&nbsp;gdzie dokładnie podejmowano te próby. Numery telefonów na liście były pogrupowane, co ułatwiało zorientowanie się, które z&nbsp;licznych państw-klientów firmy NSO były zainteresowane namierzeniem użytkownika konkretnego numeru. Do klientów NSO należały zarówno zbrodnicze dyktatury, reżimy o&nbsp;autokratycznych zapędach, jak i&nbsp;największe demokratyczne państwo świata. Najbardziej aktywnym spośród państw korzystających z&nbsp;usług NSO był Meksyk, z&nbsp;ponad piętnastoma tysiącami numerów telefonów wskazanych jako potencjalne cele Pegasusa.</p>

  <p class="calibre8">Nie ulegało wątpliwości, że lista zawierała setki numerów telefonów komórkowych należących do handlarzy narkotyków, kryminalistów, terrorystów i&nbsp;osób zagrażających bezpieczeństwu narodowemu, czyli złoczyńców, których plany i&nbsp;zamierzenia należało udaremnić, a&nbsp;system Pegasus&nbsp;&ndash; jak podkreślali rzecznicy NSO&nbsp;&ndash; został stworzony właśnie w&nbsp;tym celu. Ale kiedy Claudio wraz z&nbsp;Donnchą zabrali się za identyfikowanie niektórych numerów z&nbsp;listy, odkryli coś szokującego. Okazało się, że wiele z&nbsp;nich należało do naukowców, obrońców praw człowieka, dysydentów politycznych, urzędników państwowych, dyplomatów, biznesmenów i&nbsp;wysokich rangą wojskowych. Do czasu naszego spotkania w&nbsp;Berlinie Claudio i&nbsp;Donncha zdążyli przeanalizować jedynie niewielki fragment listy potencjalnych celów Pegasusa, a&nbsp;mimo to udało im się zidentyfikować setki numerów telefonów, których użytkownicy nie mieli nic wspólnego z&nbsp;działalnością przestępczą czy terrorystyczną. Najliczniej reprezentowaną grupą&nbsp;&ndash; ponad 120&nbsp;numerów&nbsp;&ndash; byli dziennikarze.</p>

  <p class="calibre8">Wszyscy zdawaliśmy sobie sprawę, że jeśli w&nbsp;oparciu o&nbsp;dane z&nbsp;listy uda nam się uzyskać niezbite dowody, to będziemy mogli opublikować wyniki naszego dochodzenia i&nbsp;nie tylko potwierdzić znane już fakty dotyczące wykorzystywania naruszeń prywatności oraz inwigilacji za pomocą oprogramowania szpiegowskiego do dławienia wolności prasy oraz do podważania wiarygodności i&nbsp;zastraszania politycznych dysydentów, ale także uświadomić opinii publicznej ogromną i&nbsp;przerażającą skalę, na jaką stosowane są takie praktyki.</p>

  <p class="calibre8">Kiedy Claudio, Donncha, Sandrine i&nbsp;ja przeglądaliśmy strona po stronie listę numerów telefonów, które mogły zostać zainfekowane Pegasusem, dotarło do mnie, że to, z&nbsp;czym mieliśmy do czynienia, co próbowaliśmy po omacku zidentyfikować i&nbsp;opisać, to coś więcej niż jeden niebezpieczny słoń. Mieliśmy do czynienia z&nbsp;całym stadem, z&nbsp;setkami, tysiącami, a&nbsp;może nawet dziesiątkami tysięcy słoni, które pędzą naprzód poganiane przez najbardziej bezwzględne reżimy polityczne na świecie i&nbsp;jeśli nic ich nie powstrzyma, mogą stratować ważne i&nbsp;niezbędne filary społeczeństwa obywatelskiego. Zakrojone na szeroką skalę, niekontrolowane, systematyczne nadużywanie narzędzi cybernetycznej inwigilacji bezsprzecznie i&nbsp;realnie zagrażało najbardziej podstawowym prawom człowieka, w&nbsp;tym prawu do prywatności, do politycznego sprzeciwu, do wolności słowa i&nbsp;do wolności prasy; stanowiło egzystencjalne zagrożenie dla demokracji w&nbsp;czasie, gdy najbardziej stabilne demokratyczne ustroje na świecie były nieustannie atakowane z&nbsp;zewnątrz i&nbsp;od wewnątrz.</p>

  <p class="m0-2sp">Pierwszy rzut oka na listę wywoływał pewną dezorientację. Lista miała w&nbsp;sobie coś magnetycznego, co można opisać jako niemal fizyczne przyciąganie. Słuchając tego, co miał nam do powiedzenia Claudio&nbsp;&ndash; zauważył między innymi, że dane wskazywały na wyjątkowe zainteresowanie marokańskich służb wywiadowczych bardzo wieloma numerami telefonów zarejestrowanych we Francji&nbsp;&ndash; musiałem przypominać sobie o&nbsp;tym, by od czasu do czasu wziąć głęboki oddech. Napominałem się też w&nbsp;myślach, by nie dać się ponieść wyobraźni. Sceptycyzm jest nieodzowny w&nbsp;pracy dziennikarskiej, ponieważ pomaga uniknąć wstydliwych wpadek, jakie zdarzają się na przykład wskutek nadmiernego zaufania do nie zawsze uczciwych informatorów, próbujących czasem wykorzystywać dziennikarzy do załatwiania osobistych porachunków, albo wskutek ekscytacji jakimś gorącym tematem, pod której wpływem zapomina się o&nbsp;zdrowym rozsądku i&nbsp;potrzebie starannej weryfikacji informacji. Weryfikacja danych z&nbsp;tej listy zajęłaby wiele miesięcy. Niełatwo byłoby odszukać ofiary inwigilacji, które zgodziłyby się udostępnić nam swoje telefony w&nbsp;celu znalezienia dowodów na obecność Pegasusa (i&nbsp;zgodziłyby się milczeć na ten temat do czasu zakończenia naszego śledztwa). Claudia i&nbsp;Donnchę czekałoby jeszcze trudniejsze zadanie, nawet gdyby mieli już w&nbsp;ręku potencjalnie zainfekowane telefony i&nbsp;mogli poddać je analizie. NSO zaprojektowało swoje oprogramowanie w&nbsp;taki sposób, by było ono czymś więcej niż zwykłym koniem trojańskim; Pegasus był niewidzialnym koniem trojańskim. Najdoskonalsze narzędzia do prowadzenia cyfrowej inwigilacji wykorzystują rozmaite luki w&nbsp;zabezpieczeniach w&nbsp;taki sposób, by po ich aktywności nie pozostały żadne wykrywalne ślady, a&nbsp;twórcy oprogramowania z&nbsp;NSO uchodzili za najlepszych w&nbsp;branży specjalistów od zacierania śladów. Zdawaliśmy sobie sprawę, że zebranie niepodważalnych cyfrowych dowodów kryminalistycznych na inwigilację za pomocą Pegasusa będzie nie lada wyzwaniem, a&nbsp;przecież zgromadzenie takich dowodów to dopiero połowa sukcesu.</p>

  <p class="calibre8">Claudio, Donncha, Sandrine i&nbsp;ja dyskutowaliśmy o&nbsp;rozpoczęciu śledztwa dotyczącego prywatnej firmy, której jedynym celem i&nbsp;sensem istnienia było prowadzenie cyfrowej inwigilacji; firmy, która chełpiła się, że jest w&nbsp;stanie „znaleźć każdego, w&nbsp;każdym miejscu”. I&nbsp;można było założyć, że nie są to czcze przechwałki, skoro rządy państw na pięciu kontynentach płaciły NSO za te usługi ćwierć miliarda dolarów rocznie. Gdy nasze pierwsze spotkanie dobiegło końca, wszyscy rozumieliśmy, w&nbsp;co się pakujemy. Najlepiej rozumiał to Claudio. Zanim się rozstaliśmy, Claudio szorstkim tonem wydał Sandrine i&nbsp;mnie jeszcze jedno polecenie: kazał nam kupić nowe urządzenia&nbsp;&ndash; żadnych kart SIM!&nbsp;&ndash; za pomocą których będziemy się komunikować w&nbsp;obrębie naszej grupy. Nasza czwórka nie będzie prowadzić między sobą, a&nbsp;także z&nbsp;żadnymi osobami, które ewentualnie dołączą do projektu, żadnych rozmów przez telefony komórkowe. Żadnego wysyłania sobie wiadomości za pośrednictwem iMessage czy Signala, żadnych rozmów na WhatsAppie. Już wcześniej na wyraźne życzenie Claudia zaopatrzyliśmy się w&nbsp;nowe laptopy&nbsp;&ndash; pecety, nie MacBooki&nbsp;&ndash; przeznaczone wyłącznie do pracy nad Projektem Pegasus. Pozwalało to ściśle odseparować nasze śledztwo od wszelkich innych projektów, jakimi się zajmowaliśmy. Pomyślałem sobie, że jeśli zdecydujemy się kontynuować to przedsięwzięcie, to jego główną siłą napędową będzie paranoja.</p>

  <p class="calibre8">Kiedy Claudio i&nbsp;Donncha opuścili tamtego wieczoru nasze mieszkanie, ustaliwszy wcześniej godzinę, o&nbsp;której mieliśmy się spotkać następnego dnia, poczułem zamęt w&nbsp;głowie na myśl o&nbsp;trudnościach związanych z&nbsp;czekającym nas śledztwem. Sama lista była wielką niewiadomą. Ufaliśmy informatorowi, który nam ją przekazał, ale zaufanie do źródła informacji nie zwalniało z&nbsp;obowiązku ich sprawdzenia. Czekały nas miesiące potwierdzania autentyczności danych z&nbsp;listy, dwukrotnego sprawdzania każdego faktu i&nbsp;historii, jakie kryły się za dziesiątkami tysięcy numerów telefonów. W&nbsp;dodatku musieliśmy wykonać tę pracę w&nbsp;ramach fizycznych i&nbsp;społecznych ograniczeń związanych z&nbsp;najgroźniejszą od stu lat globalną pandemią. Trudno było mi też wyobrazić sobie przebiegającą w&nbsp;harmonijnej atmosferze współpracę z&nbsp;Claudiem, który pierwszego dnia nie zaszczycił nas nawet jednym uśmiechem. Donncha był znacznie bardziej otwarty i&nbsp;przyjazny w&nbsp;obejściu, ale ten dwudziestosiedmioletni badacz cyberprzestrzeni, jak się później dowiedzieliśmy, również miał swoje powody, by traktować dziennikarzy z&nbsp;rezerwą. Na domiar złego nasze śledztwo musiało być prowadzone w&nbsp;bańce absolutnej tajemnicy&nbsp;&ndash; bańce, do której przebicia wystarczył jeden nieostrożny ruch.</p>

  <p class="m0-2sp">Podczas naszego drugiego spotkania w&nbsp;Berlinie Claudio zaproponował nam ciekawy, a&nbsp;przy tym łatwy do przeprowadzenia eksperyment. Wyciągnął z&nbsp;torby nowiutkiego, nierozpakowanego jeszcze pendrive’a i&nbsp;pomógł mi skopiować na niego plik listy kontaktów z&nbsp;mojej prywatnej komórki. Następnie podłączył pendrive’a do bezpiecznego laptopa, którego używał do pracy z&nbsp;listą przekazaną nam przez informatora, po czym uruchomił program automatycznie wyszukujący numery z&nbsp;mojej listy kontaktów pokrywające się z&nbsp;numerami z&nbsp;listy potencjalnych celów Pegasusa. Pierwszy taki numer należał do urzędnika tureckiego Ministerstwa Spraw Zagranicznych. Miałem jego numer telefonu, ponieważ poprosiłem go o&nbsp;udzielenie wywiadu, gdy pisałem artykuł o&nbsp;tajnych transferach broni między tureckimi służbami specjalnymi a&nbsp;grupami dżihadystów z&nbsp;północnej Syrii.</p>

  <p class="m">Następnym numerem występującym na obu listach był numer telefonu Chadidży Ismaiłowej, sławnej i&nbsp;nieustraszonej dziennikarki śledczej z&nbsp;Azerbejdżanu. Znałem ją dobrze. Chadidża od ponad piętnastu lat informowała opinię publiczną o&nbsp;skandalach korupcyjnych, w&nbsp;które zamieszany był azerski prezydent Ilham Alijew. Czterdziestoczteroletnia Ismaiłowa zaskarbiła sobie uznanie ze strony czytelników i&nbsp;kolegów po fachu, którego wyrazem były liczne międzynarodowe nagrody dziennikarskie, ale także ściągnęła na siebie gniew Alijewa i&nbsp;jego tajnej policji. Była wielokrotnie szykanowana, szantażowana i&nbsp;więziona na polecenie władz Azerbejdżanu. Kiedy Sandrine i&nbsp;ja przebywaliśmy w&nbsp;Berlinie, Chadidża przebywała w&nbsp;areszcie domowym w&nbsp;Baku. Od lat żyła pod niemal nieustanną obserwacją.</p>

  <p class="calibre8">Podczas mojej służbowej wizyty w&nbsp;Azerbejdżanie w&nbsp;2014 roku miałem okazję zobaczyć na własne oczy policyjnych szpicli obserwujących Chadidżę&nbsp;&ndash; muskularnych facetów z&nbsp;krzaczastymi wąsami, ubranych w&nbsp;źle dopasowane prochowce. Zwróciłem na nich uwagę, ponieważ pierwszą rzeczą, jaką zrobiła Chadidża w&nbsp;trakcie naszego spotkania, było uczulenie mnie na wszechobecną inwigilację ze strony tajnej policji Alijewa. Wyjaśniła mi, że każdy, kto pokaże się w&nbsp;jej towarzystwie, prawdopodobnie ściągnie na siebie uwagę agentów miejscowej bezpieki. „Nie rób w&nbsp;swoim pokoju hotelowym niczego, czego nie chciałbyś potem oglądać w&nbsp;internecie”, ostrzegła. I&nbsp;mówiła to zupełnie poważnie.</p>

  <p class="calibre8">Miałem dwa różne numery telefonów Chadidży, ale zawsze pilnowałem się, by dzwonić i&nbsp;wysyłać SMS-y wyłącznie na specjalny, tajny numer, zapisany na mojej liście kontaktów pod hasłem „Chadidża-Bezpieczny”. Tymczasem okazało się, że to właśnie ten numer widniał na liście przekazanej nam przez informatora; oznaczało to, że azerskie władze znały go i&nbsp;wskazały jako jeden z&nbsp;potencjalnych celów inwigilacji za pomocą oprogramowania szpiegującego. To, że Chadidża w&nbsp;dalszym ciągu była obiektem zainteresowania azerskiej bezpieki, nie stanowiło żadnej niespodzianki. Zaskakiwało to, że mogła być szpiegowana Pegasusem.</p>

  <p class="calibre8">NSO udzieliło licencji na użytkowanie swojego oprogramowania rządom ponad czterdziestu krajów, ale Azerbejdżan nie figurował na żadnej z&nbsp;ujawnionych dotąd list klientów NSO. Jeśli firma ta rzeczywiście sprzedała licencje na korzystanie ze szpiegowskiej cyberbroni agencjom rządowym z&nbsp;Azerbejdżanu&nbsp;&ndash; który, obok Chin, Korei Północnej, Somalii czy Syrii, od lat plasuje się w&nbsp;pierwszej dziesiątce państw najczęściej dopuszczających się represji politycznych, łamania praw obywatelskich oraz tortur&nbsp;&ndash; można sobie wyobrazić, gdzie jeszcze mógł dotrzeć Pegasus. To była mrożąca krew w&nbsp;żyłach myśl, ponieważ&nbsp;&ndash; jak pokazuje krótka historia branży handlu cybernetyczną bronią i&nbsp;usługami nadzoru cyfrowego&nbsp;&ndash; inwigilacja to zaledwie początek problemu. W&nbsp;krajach, gdzie na dużą skalę stosuje się cyberinwigilację, prześladowania nie ograniczają się do naruszania prawa do prywatności i&nbsp;często miewają tragiczny finał.</p>

  <p class="calibre8">O&nbsp;istnieniu tej branży dowiedziałem się po raz pierwszy latem 2011 roku, kiedy to tydzień po obaleniu przez libijskich rebeliantów krwawego dyktatora Muammara Kaddafiego dwoje reporterów „Wall Street Journal” natknęło się w&nbsp;jednym z&nbsp;budynków biurowych w&nbsp;Trypolisie na wypełnione sprzętem komputerowym pomieszczenie, które okazało się centrum operacyjnym niezwykle rozbudowanego systemu cybermonitoringu. Jak napisali w&nbsp;swoim artykule dziennikarze „Wall Street Journal”, „w&nbsp;niedawno opuszczonej przez personel sali pozostało mnóstwo materiałów szkoleniowych, plakatów i&nbsp;podręczników w&nbsp;języku angielskim, sygnowanych nazwą Amesys&nbsp;&ndash; firmy należącej do francuskiego koncernu technologicznego Bull SA, która dostarczyła i&nbsp;zainstalowała system monitoringu”.</p>

  <p class="calibre8">Okazało się, że francuska firma (z&nbsp;błogosławieństwem francuskiego rządu) sprzedała Kaddafiemu system służący do inwigilowania internetu, który umożliwiał czytanie e-maili, a&nbsp;także monitorowanie czatów i&nbsp;wiadomości elektronicznych wysyłanych przez każdego libijskiego internautę. Dzięki temu reżim Kaddafiego był w&nbsp;stanie identyfikować i&nbsp;namierzać przeciwników politycznych dyktatora. Na jednym z&nbsp;plakatów wiszących na ścianie biura w&nbsp;Trypolisie firma Amesys chwaliła się możliwościami swojego systemu: „W&nbsp;przeciwieństwie do wielu innych systemów przechwytywania danych internetowych, które przeprowadzają podstawowe filtrowanie na podstawie adresów IP i&nbsp;wyodrębniają z&nbsp;globalnego strumienia danych tylko dane dotyczące aktywności konkretnego użytkownika (systemy typu Lawful Interception, czyli uprawnionego przechwytywania), system EAGLE Interception analizuje i&nbsp;przechowuje wszystkie dane komunikacyjne z&nbsp;monitorowanego łącza (system typu Massive Interception, czyli masowego przechwytywania)”.</p>

  <p class="calibre8">Działalność libijskich służb bezpieczeństwa nie ograniczała się do inwigilacji internetu. Internautę przyłapanego na korzystaniu z&nbsp;czatu, na którym spotykali się krytycy libijskiego reżimu, mogły spotkać bardzo poważne konsekwencje, począwszy od zatrzymania i&nbsp;przesłuchania. Kilkoro aresztowanych przez bezpiekę Kaddafiego Libijczyków wystąpiło później w&nbsp;charakterze świadków na procesie toczącym się przed francuskim sądem w&nbsp;2013 roku; zeznali oni między innymi, że libijscy śledczy byli w&nbsp;stanie zacytować im słowo w&nbsp;słowo treść wysłanych przez nich e-maili i&nbsp;SMS-ów, postów zamieszczonych na Facebooku, a&nbsp;także rozmów przeprowadzonych na czatach oraz przez telefon. Od przesłuchiwanego zazwyczaj domagano się ujawnienia tożsamości osób, z&nbsp;którymi komunikował się telefonicznie lub online. Jeśli groźby, bicie, rażenie prądem i&nbsp;inne tortury nie wystarczały, by przekonać zatrzymanego do podania nazwisk jego rozmówców, wtrącano go do więzienia. Tam także na porządku dziennym były groźby i&nbsp;bicie, jak również krótkie wycieczki na więzienny dziedziniec, gdzie musiał przyglądać się egzekucjom innych więźniów.</p>

  <p class="calibre8">Kiedy fakty te zaczęły wychodzić na jaw we Francji, koncern Bull SA podjął rozsądną z&nbsp;biznesowego punktu widzenia decyzję. Po prostu przekazał technologię systemu Eagle innej francuskiej firmie, która nadal oferowała ją zagranicznym klientom. Jednym z&nbsp;najbardziej entuzjastycznych użytkowników francuskiej cyberbroni stał się egipski prezydent Abdel Fattah al-Sisi, który przejął władzę po chaosie Arabskiej Wiosny (koszty zakupu licencji na wykorzystanie systemu cyfrowego nadzoru, wynoszące 12 milionów dolarów, zostały podobno pokryte przez przyjaciół al-Sisiego ze Zjednoczonych Emiratów Arabskich). „Poważne naruszenia praw człowieka, jakich w&nbsp;dalszym ciągu dopuszczają się różne organy służb bezpieczeństwa [al-Sisiego], obejmują między innymi nieuzasadnione, masowe aresztowania, w&nbsp;wyniku których od 2013 roku wolności pozbawiono co najmniej 60 tysięcy przeciwników politycznych; egzekucje bez wyroku sądowego; wymuszone zaginięcia (…) oraz systematyczne stosowanie tortur”, stwierdzili autorzy opublikowanego niedawno raportu Egypt: A&nbsp;Repression Made in France, przygotowanego na zlecenie Międzynarodowej Federacji Praw Człowieka (FIDH) z&nbsp;siedzibą w&nbsp;Paryżu. „Taki sposób działania sił bezpieczeństwa, mający na celu pozbawienie społeczeństwa możliwości wyrażania sprzeciwu wobec polityki rządu, stał się codziennością dla wszystkich Egipcjan; działania te wymierzone są w&nbsp;szczególności w&nbsp;przeciwników politycznych i&nbsp;w&nbsp;struktury społeczeństwa obywatelskiego: w&nbsp;członków opozycyjnych partii politycznych, w&nbsp;Bractwo Muzułmańskie i&nbsp;jego zwolenników, w&nbsp;działaczy ruchów rewolucyjnych, obrońców praw człowieka, prawników, dziennikarzy, pisarzy, badaczy, a&nbsp;także w&nbsp;rzeczywistych lub domniemanych członków społeczności LGBTQ”.</p>

  <p class="calibre8">Oś Bull/Amesys/Nexa nie była bynajmniej jedynym dostawcą systemów szpiegowskich dla reżimów o&nbsp;wątpliwej reputacji&nbsp;&ndash; reżimów, które, jak wynika z&nbsp;raportu FIDH, traktowane były przez rząd Francji jako „zapora przed fundamentalizmem islamskim”. „Ogromny wzrost wydatków na zakup broni przez Egipt, zapoczątkowany w&nbsp;2013 roku, a&nbsp;także przejęcie władzy przez al-Sisiego w&nbsp;2014 roku, okazały się opłacalne dla co najmniej ośmiu francuskich firm, które dostarczają Egiptowi zarówno konwencjonalne uzbrojenie, jak i&nbsp;sprzęt do inwigilacji”.</p>

  <p class="calibre8">Międzynarodowy handel cyberbronią i&nbsp;narzędziami do prowadzenia cyfrowej inwigilacji rozwijał się w&nbsp;szybkim tempie. W&nbsp;2020 roku środki cybernetycznego nadzoru stosowane były już przez dziesiątki krajów na całym świecie; prawie wszystkie z&nbsp;nich korzystały z&nbsp;usług prywatnych korporacji, które za odpowiednią cenę chętnie dostosowywały swoje systemy do potrzeb i&nbsp;życzeń klientów.</p>

  <p class="calibre8">Najważniejsze firmy specjalizujące się w&nbsp;technologiach spyware&nbsp;&ndash; z&nbsp;NSO Group na czele&nbsp;&ndash; które wcześniej skupiały się na tworzeniu oprogramowania szpiegującego przeznaczonego na komputery osobiste, zaczęły poświęcać coraz więcej uwagi możliwościom inwigilacji telefonów komórkowych. Konsekwencje były łatwe do przewidzenia. W&nbsp;2016 roku eksperci w&nbsp;dziedzinie bezpieczeństwa cyfrowego znaleźli pierwsze dowody na zainfekowanie telefonu komórkowego programem Pegasus stworzonym przez specjalistów z&nbsp;firmy NSO. Ślady Pegasusa odkryto w&nbsp;iPhonie należącym do działacza na rzecz praw człowieka ze Zjednoczonych Emiratów Arabskich, Ahmeda Mansura. Wkrótce po ukazaniu się raportu na ten temat Mansur stracił pracę, odebrano mu paszport, skonfiskowano samochód i&nbsp;oszczędności, a&nbsp;ostatecznie pozbawiono go także wolności. W&nbsp;ciągu jednego tygodnia został dwukrotnie pobity przez nieznanych napastników. Podczas gdy Claudio, Donncha, Sandrine i&nbsp;ja siedzieliśmy w&nbsp;wygodnym mieszkaniu w&nbsp;Berlinie, Mansur odbywał karę dziesięciu lat więzienia za działalność zagrażającą „jedności” państwa, narażenie na szwank „statusu i&nbsp;prestiżu ZEA” oraz znieważenie „symboli narodowych”. Według niepotwierdzonych informacji przetrzymywano go w&nbsp;izolatce i&nbsp;poddawano torturom. „Żona Mansura, Nadia&nbsp;&ndash; informowała agencja prasowa Reuters na początku 2019 roku&nbsp;&ndash; żyje otoczona ostracyzmem w&nbsp;Abu Dhabi. Sąsiedzi unikają jej, obawiając się, że może się znajdować pod obserwacją służby bezpieczeństwa”.</p>

  <p class="calibre8">Zgromadzone dotychczas dowody nie pozostawiały wątpliwości: Pegasus i&nbsp;inne systemy cybernetycznej inwigilacji stały się ulubionymi zabawkami niektórych spośród najbardziej bezwzględnych przywódców politycznych na świecie; ludzi, którzy nie zawahają się zniszczyć życia każdemu, kto nadepnie im na odcisk. My zamierzaliśmy nadepnąć na niego naprawdę mocno.</p>

  <p class="calibre8">Kiedy uruchomiony przez Claudia program zakończył porównywanie numerów książki telefonicznej mojego telefonu z&nbsp;numerami z&nbsp;naszej listy, powtórzyliśmy ten sam eksperyment z&nbsp;numerami zapisanymi w&nbsp;telefonie Sandrine. Sandrine przez większą część wczesnej kariery zawodowej zajmowała się dziennikarstwem politycznym, więc jej lista kontaktów różniła się od mojej. Dzięki temu zdobyliśmy tamtego dnia pewne bardzo istotne informacje. Okazało się bowiem, że na liście potencjalnych celów Pegasusa widniały numery telefonów kilku ważnych postaci francuskiej sceny politycznej z&nbsp;listy kontaktów Sandrine. Ale prawdziwy wstrząs przeżyliśmy na widok kolejnego numeru znalezionego przez program: na liście przekazanej nam przez informatora, oprócz numerów kilku innych meksykańskich dziennikarzy, znajdował się numer Jorge Carrasco, naszego kluczowego partnera w&nbsp;Projekcie Kartel.</p>

  <p class="calibre8">Telefon Jorge prawdopodobnie został wskazany jako cel inwigilacji przez kogoś z&nbsp;meksykańskich organów ścigania albo z&nbsp;tamtejszych kręgów wojskowych. Ale Pegasus był niczym bomba atomowa, która trafiła w&nbsp;niepowołane ręce i&nbsp;może ją sobie kupić każdy, kto zapłaci za nią odpowiednio dużo pieniędzy; nie można było wykluczyć, że Jorge szpieguje któryś ze skorumpowanych i&nbsp;niebezpiecznych meksykańskich urzędników będących obiektem naszego dochodzenia. Ktokolwiek za tym stał, mógł poprzez Jorge szpiegować także nas, pozostałych członków naszego zespołu oraz inne osoby współpracujące z&nbsp;nami w&nbsp;ramach Projektu Kartel.</p>

  <p class="calibre8">Zapytaliśmy Claudia, czy Jorge powinien wymienić swój telefon na nowy. Odparł, że to prawdopodobnie dobry pomysł, ale dodał, że raczej nie rozwiąże naszego problemu. Klient NSO mógłby z&nbsp;łatwością zlecić zainfekowanie Pegasusem nowego iPhone’a.</p>

  <p class="calibre8">Sandrine niezwłocznie skontaktowała się z&nbsp;kolegą Jorge w&nbsp;Meksyku i&nbsp;poprosiła go o&nbsp;przekazanie wiadomości: Jorge musi jak najszybciej zaopatrzyć się w&nbsp;nowy telefon i&nbsp;zrezygnować z&nbsp;dalszego udziału w&nbsp;naszych dyskusjach dotyczących Projektu Kartel na Signalu. Nie mogliśmy powiedzieć Jorge wprost, dlaczego jest to konieczne&nbsp;&ndash; musiał po prostu nam zaufać. Obiecaliśmy, że nawiążemy z&nbsp;nim kontakt, gdy tylko znajdziemy nowy, bezpieczny sposób komunikacji.</p>

  <p class="calibre8">Kiedy Sandrine i&nbsp;ja pożegnaliśmy się z&nbsp;Claudiem i&nbsp;Donnchą i&nbsp;zaczęliśmy szykować się do długiej podróży powrotnej do domu, nie dawały nam spokoju dwa pytania:</p>

  <p class="calibre8">Jak to wszystko opisać? I&nbsp;jak moglibyśmy tego nie zrobić?</p>
</div>


<div class="calibre3" id="calibre_link-4">
  <h1 class="chapnum" title="Rozdział 2. „Liczę na ciebie, że dokończysz moją pracę”. Laurent">Rozdział 2</h1>

  <p class="chaptit">„Liczę na ciebie, że dokończysz moją pracę”</p>

  <p class="chapwho">Laurent</p>

  <p class="m">Kilka dni po powrocie do Paryża Sandrine i&nbsp;ja zwołaliśmy członków naszego małego zespołu, żeby zdać im relację z&nbsp;przebiegu i&nbsp;rezultatów naszej podróży do Berlina. Zacząłem od podkreślenia, że wszyscy uczestnicy spotkania muszą zobowiązać się do zachowania tajemnicy. Nikt spoza Forbidden Stories nie może dowiedzieć się o&nbsp;tym, co za chwilę usłyszą. Znałem tę pokusę z&nbsp;własnego doświadczenia: kiedy pojawia się tak ważny temat, ludzką rzeczą jest chęć zwierzenia się kilku bliskim współpracownikom, małżonkowi lub najbliższemu przyjacielowi&nbsp;&ndash; ludziom, o&nbsp;których wiemy, że możemy im zaufać. W&nbsp;tym przypadku zaufanie było luksusem, na który nie mogliśmy sobie pozwolić. Podobnie jak Claudio i&nbsp;jego współpracownicy z&nbsp;Security Lab, zdawaliśmy sobie sprawę, że jeśli istnienie listy wyjdzie na jaw, nasz projekt będzie skończony, zanim na dobre się rozpocznie. Nasz informator ryzykował życie i&nbsp;zdrowie; gdyby uznał, że nie jest chroniony, stracilibyśmy dostęp do listy.</p>

  <p class="calibre8">„Możecie wybrać się na drinka z&nbsp;przyjaciółmi i&nbsp;po czterech piwach poczuć pokusę, by opowiedzieć im o&nbsp;tej niesamowitej historii, nad którą pracujecie”, powiedziałem. „Nie róbcie tego. Nie możecie wspomnieć o&nbsp;tym swoim bliskim, osobie, z&nbsp;którą mieszkacie ani najlepszemu przyjacielowi. Nikomu. Od waszej dyskrecji zależy ludzkie życie”.</p>

  <p class="calibre8">Potem zreferowałem im to wszystko, czego Sandrine i&nbsp;ja dowiedzieliśmy się w&nbsp;Berlinie. Wyjaśniłem okoliczności, w&nbsp;jakich uzyskaliśmy dostęp do listy, a&nbsp;także opisałem plany dochodzenia, które zamierzaliśmy realizować. Miałem przy tym świadomość, że nasze śledztwo może być nie tylko trudne, ale i&nbsp;niebezpieczne&nbsp;&ndash; a&nbsp;w&nbsp;dodatku mogło okazać się nadmiernym obciążeniem dla naszych młodych reporterów, którzy byli już przecież mocno zaangażowani w&nbsp;projekt dotyczący sytuacji w&nbsp;Meksyku. W&nbsp;Forbidden Stories udało nam się w&nbsp;bardzo krótkim czasie zbudować nadzwyczaj kompetentny zespół, jednak to nowe przedsięwzięcie miało stanowić dla nas wszystkich najtrudniejszy sprawdzian, z&nbsp;jakim dotąd musieliśmy się mierzyć. Wiedziałem też, że podczas gdy ja rozpatrywałem czekające nas wyzwania z&nbsp;szerszej perspektywy, Sandrine myślała o&nbsp;tym, jak zorganizować pracę nad nowym projektem w&nbsp;sposób dający największą szansę na sukces. Którzy członkowie zespołu sprostają poszczególnym zadaniom? Kto powinien zająć się porządkowaniem zebranych liczb i&nbsp;informacji w&nbsp;zbiory danych, które pozwoliłyby dostrzec nowe, interesujące wzorce? Kto będzie w&nbsp;stanie przekonać nieufne ofiary inwigilacji do udzielenia nam pełnego dostępu do prywatnych danych, znajdujących się w&nbsp;ich telefonach komórkowych? Kto najlepiej poradzi sobie z&nbsp;badaniem nowych wątków sprawy w&nbsp;zupełnie obcym miejscu?</p>

  <p class="calibre8">Referowałem podstawowe informacje na temat przekazanej nam listy, firmy NSO oraz ogromnej liczby prywatnych osób wskazanych jako potencjalne cele inwigilacji i&nbsp;jednocześnie przyglądałem się twarzom uczestników spotkania, zastanawiając się, jaka będzie nasza wspólna przyszłość. Nie licząc Sandrine i&nbsp;mnie, trzon naszego zespołu składał się z&nbsp;zaledwie pięciorga dziennikarzy w&nbsp;wieku od dwudziestu trzech do trzydziestu jeden lat. Wszyscy byli wielojęzyczni albo przynajmniej dwujęzyczni, inteligentni i&nbsp;pełni entuzjazmu, a&nbsp;zarazem bardzo różnili się od siebie pod względem stylu i&nbsp;sposobu bycia. Ich osobowości i&nbsp;zdolności uzupełniały się wzajemnie, a&nbsp;grupa, jaką współtworzyli, stanowiła przykład prawdziwości stwierdzenia, że całość jest większa niż suma jej części.</p>

  <p class="calibre8">Niektórzy, jak dwudziestotrzyletnia Paloma de Dinechin, obdarzeni byli naturalną łatwością nawiązywania kontaktów i&nbsp;potrafili sprawić, że rozmówcy chętnie się przed nimi otwierali; inni mieli talent do wyszukiwania informacji w&nbsp;najgłębszych zakamarkach internetu. Audrey Travère, na przykład, właśnie odkryła dla nas nowy trop w&nbsp;śledztwie dotyczącym Projektu Kartel, znajdując bazę danych, która zawierała informacje o&nbsp;transportach chemikaliów z&nbsp;Chin i&nbsp;innych krajów do Meksyku. Kiedy myślę o&nbsp;Audrey, zawsze widzę oczami wyobraźni, jak ze zmarszczonymi brwiami i&nbsp;z&nbsp;twarzą oświetloną hipnotyzującym blaskiem ekranu wpatruje się w&nbsp;monitor komputera.</p>

  <p class="calibre8">Z&nbsp;kolei Phineas Rueckert był Amerykaninem z&nbsp;Brooklynu, który przyjechał do Francji studiować latynoamerykanistykę. Był zdeklarowanym internacjonalistą, bezgranicznie ciekawym świata, co czyniło go jednym z&nbsp;najbardziej uniwersalnych graczy w&nbsp;drużynie Forbidden Stories. Sandrine miała pewność, że bez względu na to, czy wyślemy Phineasa do Ameryki Łacińskiej, do Europy Wschodniej, na Bliski Wschód czy do Indii, on zawsze z&nbsp;jednakową łatwością zanurzy się w&nbsp;lokalnej kulturze i&nbsp;zwyczajach, nawiąże znajomości i&nbsp;kontakty ze źródłami informacji, a&nbsp;do tego będzie znakomitym ambasadorem naszej misji.</p>

  <p class="calibre8">Nestorem zespołu był trzydziestojednoletni Arthur Bouvart, który już wcześniej zdobył renomę jako reporter oraz reżyser filmów dokumentalnych. Pracował przy pierwszych dużych projektach śledczych Forbidden Stories, zanim jeszcze Sandrine została naszym redaktorem zarządzającym. Moja osobista relacja z&nbsp;Arthurem była prawdopodobnie głębsza niż z&nbsp;którymkolwiek innym członkiem naszej grupy. Po raz pierwszy pracowaliśmy razem prawie dziesięć lat wcześniej, kiedy Arthur był jeszcze młodym stażystą w&nbsp;Premières Lignes, paryskiej firmie produkującej programy telewizyjne. Wspólnie przeżyliśmy też jedno z&nbsp;najbardziej traumatycznych wydarzeń w&nbsp;naszym życiu, z&nbsp;którego żaden z&nbsp;nas nigdy do końca się nie otrząsnął.</p>

  <p class="calibre8">Jeśli miałbym wskazać osobę, którą Sandrine i&nbsp;ja uważaliśmy za spoiwo całego zespołu, to byłaby nią Cécile Shilis-Gallego. Cécile dołączyła do Forbidden Stories w&nbsp;2018 roku jako jedna z&nbsp;pierwszych zatrudnionych przeze mnie osób. Przybyła do nas z&nbsp;dyplomem magistra dziennikarstwa zdobytym na Uniwersytecie Columbia i&nbsp;z&nbsp;doświadczeniem w&nbsp;pozyskiwaniu danych za pomocą data scrapingu, a&nbsp;także w&nbsp;wykorzystaniu rozmaitych narzędzi cyfrowych, takich jak algorytmy wykrywania oszustw. Niespełna trzydziestoletnia Cécile mogła już poszczycić się udziałem w&nbsp;największych międzynarodowych śledztwach dziennikarskich ostatnich pięciu lat, dotyczących między innymi afer Implant Files, Paradise Papers i&nbsp;(największej z&nbsp;nich wszystkich) Panama Papers.</p>

  <p class="calibre8">Całkiem możliwe, że Cécile, bezkompromisowa w&nbsp;swoim podejściu do ochrony środowiska, pozostawiała jeden z&nbsp;najmniejszych śladów energetycznych ze wszystkich mieszkańców Zachodu. Nie miała w&nbsp;domu lodówki ani Wi-Fi; konsekwentnie odmawiała też podróżowania samolotami i&nbsp;pociągami.</p>

  <p class="calibre8">Cécile wprowadzała do naszego biura ciepłą i&nbsp;przyjemną aurę. Jeśli danego dnia wypadały czyjeś urodziny lub jakaś inna rocznica albo nadarzała się okazja do świętowania jakiegoś sukcesu, Cécile przynosiła tort, świeczki i&nbsp;dekoracje. Jej życzliwość była równie zaraźliwa, jak jej poczucie humoru. „To będzie męczący, ale krótki wykład”, mawiała, zapowiadając jedną ze swoich prezentacji. „Lepsze to niż zajmujący, ale przydługi”.</p>

  <p class="calibre8">W&nbsp;pewnym momencie spotkania Sandrine przejęła ode mnie pałeczkę i&nbsp;zaczęła opowiadać o&nbsp;niezwykłej liczbie numerów telefonów komórkowych figurujących na liście&nbsp;&ndash; pięćdziesięciu tysiącach numerów wybranych do ewentualnego namierzenia przez Pegasusa. Pokrótce omówiła pierwsze postępy w&nbsp;ich identyfikacji, jakie poczynił zespół Security Lab: zidentyfikowane numery należały do prawników zajmujących się prawami człowieka, dyplomatów, urzędników Organizacji Narodów Zjednoczonych. Zdecydowanie największym klientem NSO był Meksyk, ale Maroko nie pozostawało daleko w&nbsp;tyle, podobnie jak Arabia Saudyjska. Sandrine dodała, że będziemy chcieli zdobyć numer telefonu Dżamala Chaszukdżiego, aby sprawdzić, czy Saudyjczycy usiłowali poddać go cyberinwigilacji, zanim go zamordowali. Niedawno pojawiły się publiczne oskarżenia, że celem działań inwigilacyjnych Saudyjczyków był Jeff Bezos, szef Amazona, a&nbsp;także właściciel dziennika „Washington Post”, dla którego w&nbsp;przeszłości pisywał Chaszukdżi. Doniesienia na ten temat były niejasne, a&nbsp;przedstawiciele NSO zawsze twierdzili, że Pegasus nie może zostać użyty do infiltrowania urządzeń z&nbsp;amerykańskimi numerami telefonów (poprzedzonymi amerykańskim prefiksem „+1”), ale dostęp do listy dawał nam sposobność zweryfikowania tych zapewnień. W&nbsp;związku z&nbsp;tym chcieliśmy, w&nbsp;miarę możliwości, zdobyć numer prywatnej komórki Bezosa. Sandrine poinformowała również, że Claudio wraz ze swoimi współpracownikami z&nbsp;Security Lab, korzystając ze spisu kontaktów w&nbsp;naszych telefonach komórkowych, zidentyfikował na liście numery telefonów 122 dziennikarzy z&nbsp;całego świata. Jednym z&nbsp;nich był Jorge Carrasco z&nbsp;„Proceso”, co wyjaśniało, dlaczego kilka dni wcześniej poprosiliśmy go o&nbsp;wycofanie się z&nbsp;grupy Projektu Kartel na Signalu. Poinformowaliśmy naszych kolegów, że na liście potencjalnych celów inwigilacji Pegasusem znalazła się również sławna dziennikarka śledcza z&nbsp;Azerbejdżanu, Chadidża Ismaiłowa.</p>

  <p class="calibre8">Nie pamiętam, czy Sandrine wspomniała o&nbsp;tym podczas naszego spotkania&nbsp;&ndash; nawet jeśli nie, to wszyscy jego uczestnicy i&nbsp;tak doskonale zdawali sobie z&nbsp;tego sprawę&nbsp;&ndash; ale nie byłoby przesadą stwierdzenie, że organizacja Forbidden Stories w&nbsp;pewnym sensie zawdzięczała swoje istnienie Chadidży Ismaiłowej. Moja znajomość z&nbsp;Chadidżą nie była szczególnie długa, ale nasza relacja, przynajmniej z&nbsp;mojej perspektywy, była głęboka i&nbsp;ważna. Chadidża to dla mnie zarówno osobista bohaterka, jak i&nbsp;źródło inspiracji. Należy do tych dziennikarzy, których podziwiam najbardziej: zawsze stoi na pierwszej linii, z&nbsp;odwagą, która pociąga za sobą innych. Myślę o&nbsp;Chadidży jako o&nbsp;jednej z&nbsp;dwóch splecionych nici w&nbsp;podwójnej helisie Forbidden Stories.</p>

  <p class="calibre8">Nasze pierwsze spotkanie miało miejsce w&nbsp;Paryżu, przy okazji wystąpienia Chadidży na konferencji UNESCO wiosną 2014 roku. Było to mniej więcej tydzień przed zaplanowaną datą mojego wyjazdu do jej ojczystego Azerbejdżanu; miałem się tam udać jako jeden z&nbsp;członków korpusu prasowego, towarzyszącego prezydentowi Francji, François Hollande’owi. Pracowałem wówczas nad reportażem dla <em class="calibre5">Cash Investigation</em>, telewizyjnego magazynu śledczego, którego byłem współtwórcą; tematem reportażu były coraz bardziej zażyłe stosunki łączące Francję ze skorumpowanymi rządami byłych republik radzieckich na Kaukazie. Kiedy wyraziłem zainteresowanie możliwością rozmowy z&nbsp;krytykami opresyjnego, nepotystycznego reżimu sprawującego władzę w&nbsp;Azerbejdżanie, Chadidża zachęciła mnie do odwiedzenia jej w&nbsp;Baku. Uprzedziła, że nakłonienie ludzi do rozmowy przed kamerą nie będzie łatwe. Ale dała mi numer innej azerskiej dziennikarki, swojej przyjaciółki Lejli Mustafajewej, i&nbsp;zapewniła, że mogę liczyć na ich pomoc.</p>

  <p class="calibre8">Moja podróż do Azerbejdżanu zaczęła się dokładnie tak, jak się spodziewałem. W&nbsp;pogodny majowy dzień Hollande został powitany w&nbsp;Baku z&nbsp;wielką pompą przez azerskiego prezydenta Ilhama Alijewa, któremu bez wątpienia zależało na wzmocnieniu i&nbsp;tak już silnych więzi gospodarczych z&nbsp;Francją. (Alijew przeżywał właśnie swój moment chwały, ponieważ Azerbejdżan szykował się do objęcia rotacyjnego przewodnictwa w&nbsp;Radzie Europy&nbsp;&ndash; wielonarodowej instytucji, której misją jest promowanie demokracji i&nbsp;ochrona praw człowieka). Dzień upłynął na sesjach zdjęciowych, spacerach brzegiem Morza Kaspijskiego i&nbsp;bankietach. Nie zabrakło oczywiście prowadzonych w&nbsp;przyjemnej atmosferze rozmów między azerskimi urzędnikami i&nbsp;wchodzącymi w&nbsp;skład prezydenckiej delegacji Hollande’a szefami francuskich firm energetycznych na temat możliwości podpisania nowych kontraktów na poszukiwanie i&nbsp;wydobycie surowców. Mój kamerzysta Emmanuel i&nbsp;ja zdołaliśmy przechytrzyć ochronę i&nbsp;dostaliśmy się na zamknięte dla prasy spotkanie, dzięki czemu mogliśmy usłyszeć i&nbsp;zarejestrować wypowiedź azerskiego ministra do spraw energii, który stwierdził, że po uruchomieniu najnowszych rurociągów w&nbsp;2019 roku ropa i&nbsp;gaz z&nbsp;azerskich złóż zacznie płynąć do Europy w&nbsp;bezprecedensowych ilościach&nbsp;&ndash; roczny przychód Azerbejdżanu z&nbsp;eksportu tych surowców wyniesie co najmniej 50 miliardów dolarów. Minister nie powiedział tego wprost, ale dał do zrozumienia, że długoletni francuscy partnerzy Azerbejdżanu, ze swoimi zaawansowanymi technologiami i&nbsp;umiejętnościami marketingowymi w&nbsp;dziedzinie handlu surowcami energetycznymi, będą mogli liczyć na coraz większy udział w&nbsp;tych rosnących zyskach.</p>

  <p class="calibre8">Hollande odleciał potem do kolejnego celu swojej zagranicznej podróży, a&nbsp;wraz z&nbsp;nim zastęp szych z&nbsp;francuskich firm energetycznych, śliniących się na myśl o&nbsp;przyszłych profitach. Emmanuel i&nbsp;ja postanowiliśmy odłączyć się od oficjalnej grupy prasowej prezydenta Hollande’a i&nbsp;pozostać w&nbsp;Baku, by z&nbsp;pomocą Lejli spróbować przeprowadzić wywiady z&nbsp;mieszkańcami Azerbejdżanu prześladowanymi przez władze tego kraju. Większość naszych rozmówców zgodziła się z&nbsp;nami spotkać ze względu na szacunek, jakim darzyli Chadidżę i&nbsp;Lejlę.</p>

  <p class="calibre8">Spędziliśmy w&nbsp;Baku kilka obfitujących w&nbsp;emocje dni. Emocje te wynikały po części z&nbsp;tak przekonujących relacji, jakie usłyszeliśmy z&nbsp;ust ofiar coraz bardziej brutalnych rządów Alijewa („Związali mi ręce za plecami i&nbsp;założyli worek na głowę”, opowiadała nam jedna z&nbsp;osób, z&nbsp;którymi przeprowadziliśmy wywiad. „Bili mnie czymś po żebrach, plecach i&nbsp;klatce piersiowej. Przez cały czas powtarzali, że mam przestać pisać o&nbsp;Ilhamie Alijewie”). Po części zaś z&nbsp;tego, że Emmanuel, Lejla i&nbsp;ja czuliśmy się obserwowani. Niektórzy z&nbsp;rozmówców ostrzegali nas, że prezydent Alijew i&nbsp;jego stronnicy nie zwykli przymykać oczu na krytyczne publikacje na swój temat&nbsp;&ndash; i&nbsp;że nie zrobią wyjątku nawet dla dwóch reporterów chronionych przez francuski paszport. Gdy szykowaliśmy się do wyjazdu z&nbsp;Baku, zadzwoniła do mnie Chadidża i&nbsp;powiedziała, że Emmanuel i&nbsp;ja prawdopodobnie zostaniemy zatrzymani. Poradziła mi, żebym zrobił kopię wszystkich naszych dysków twardych i&nbsp;przekazał ją Lejli, a&nbsp;następnie skasował wszystkie potencjalnie niebezpieczne nagrania z&nbsp;dysków, które zamierzaliśmy zabrać do domu. Chadidża obiecała też, że osobiście dopilnuje, by rezultaty naszej pracy pozostały bezpieczne.</p>

  <p class="calibre8">Nie byłem więc szczególnie zaskoczony, gdy wymeldowując się z&nbsp;hotelu, zauważyłem kilku barczystych facetów w&nbsp;ciemnych garniturach, którzy kręcili się po hotelowym holu. Nie zdziwiło mnie też, że Lejla&nbsp;&ndash; która była już w&nbsp;posiadaniu duplikatów naszych dysków&nbsp;&ndash; nie pojawiła się w&nbsp;hotelu. Agenci azerskich tajnych służb jechali za naszą taksówką przez całą drogę na lotnisko i&nbsp;muszę przyznać, że trochę mnie to wystraszyło. Gorączkowo wyrywałem kartki z&nbsp;mojego notesu i&nbsp;wyrzucałem je przez okno taksówki, żeby w&nbsp;razie aresztowania nie można było wykorzystać przeciwko mnie treści moich notatek. Tajniacy nie zawracali sobie głowy zbieraniem kartek wylatujących z&nbsp;naszego samochodu i&nbsp;śledzili nas aż do samego lotniska. Kiedy zobaczyłem, że kilkunastu uzbrojonych mężczyzn w&nbsp;cywilnych ubraniach podąża za nami do terminala, zadzwoniłem do mojego redaktora w&nbsp;Paryżu i&nbsp;poprosiłem, żeby został na linii na wypadek, gdyby sprawy przybrały zły obrót. Niewiele mógł dla nas zrobić z&nbsp;Paryża, ale obiecał powiadomić o&nbsp;naszej sytuacji kancelarię prezydenta Hollande’a. Tymczasem azerscy tajniacy zaprowadzili nas do małego pomieszczenia, gdzie oznajmili, że zatrzymano nas, ponieważ nie uiściliśmy wymaganych opłat celnych&nbsp;&ndash; było to wierutne kłamstwo.</p>

  <p class="calibre8">Tajniacy przeszukali nasz bagaż, odłożyli na bok sprzęt filmowy oraz twarde dyski i&nbsp;poinformowali, że zostają one skonfiskowane. Zaczęliśmy protestować i&nbsp;domagać się umożliwienia nam kontaktu z&nbsp;francuską ambasadą w&nbsp;Baku. Ale azerscy tajniacy wyprowadzili nas na pas startowy, po czym bezceremonialnie wepchnęli do samolotu. Straciliśmy sprzęt, a&nbsp;wraz z&nbsp;nim efekty naszej pracy.</p>

  <p class="calibre8">Uratowała nas Chadidża, której jakimś cudem udało się wysłać duplikaty naszych dysków do biura w&nbsp;Paryżu. Co więcej, Chadidża sama udzieliła mi przed kamerą wywiadu, w&nbsp;którym bez ogródek zarzucała Ilhamowi Alijewowi korupcję: „Rodzina prezydenta ma dużo pieniędzy, ale nie potrafi wyjaśnić, skąd one pochodzą”, stwierdziła. „Córki prezydenta są właścicielkami jedenastu firm zarejestrowanych w&nbsp;Panamie. [Członkowie klanu Alijewów] monopolizują ogromną część biznesu [w&nbsp;Azerbejdżanie], a&nbsp;zyski inwestują za granicą”. Wygłaszanie takich opinii w&nbsp;mediach o&nbsp;ogólnoeuropejskim zasięgu to niebezpieczna rzecz dla azerskiego dziennikarza, ale Chadidża wydawała się zupełnie nie przejmować tym, że ściąga na siebie kłopoty.</p>

  <p class="calibre8">Już wcześniej zamieściła na swojej stronie na Facebooku apel zatytułowany: JEŚLI ZOSTANĘ ARESZTOWANA: DO KRAJÓW DEMOKRATYCZNYCH, DYPLOMATÓW, ORGANIZACJI MIĘDZYNARODOWYCH. Napisała: „Niektórzy z&nbsp;was chcą nam pomóc, ale mogą to robić tylko kanałami prywatnej dyplomacji. Dziękujemy, ale nie tego nam potrzeba (…) Jeśli to możliwe, proszę was o&nbsp;najgłośniejsze wspieranie wolności słowa i&nbsp;prawa do prywatności w&nbsp;naszym kraju. Jeśli nie jesteście w&nbsp;stanie udzielić nam takiego wsparcia, wolałabym, żebyście w&nbsp;ogóle się nie angażowali. Nie wierzę w&nbsp;obronę praw człowieka za zamkniętymi drzwiami. Moi rodacy muszą wiedzieć, że prawa człowieka są wspierane”.</p>

  <p class="calibre8">Podczas gdy ja pracowałem nad swoim reportażem, Chadidża informowała opinię publiczną o&nbsp;nowych aferach z&nbsp;udziałem rodziny Alijewów: o&nbsp;rozgrabieniu aktywów największego azerskiego operatora telefonii komórkowej; o&nbsp;potajemnym przekazaniu córkom Alijewa lukratywnych praw do eksploatacji złóż złota, a&nbsp;także o&nbsp;kilku innych sprawach, których wyciągnięcie na światło dzienne z&nbsp;pewnością rozwścieczyło prezydenta Azerbejdżanu.</p>

  <p class="calibre8">Sześć miesięcy później, 5 grudnia 2014 roku, towarzyszyłem prezydentowi Hollande’owi i&nbsp;szefom francuskich firm energetycznych w&nbsp;ich kolejnej podróży, tym razem do Kazachstanu, następnej półdyktatury przesiąkniętej ropą naftową. Tamtego dnia odebrałem wiadomość tekstową od Lejli:</p>

  <p class="calibre8">„Chadidża została aresztowana”.</p>

  <p class="calibre8">„Kiedy?”, odpisałem. „Jak do tego doszło?”</p>

  <p class="calibre8">Lejla wyjaśniła, że władze Azerbejdżanu już wcześniej próbowały oskarżyć Chadidżę o&nbsp;szpiegostwo, zarzucając jej udostępnienie tajnych dokumentów Ministerstwa Bezpieczeństwa obcym państwom, w&nbsp;tym Stanom Zjednoczonym. Nie mieli jednak dowodów na poparcie tego zarzutu. Tym razem została aresztowana na wniosek prokuratora miejskiego w&nbsp;Baku, który postawił jej niedorzeczny zarzut nakłaniania współpracownika do samobójstwa. Pomimo absurdalności oskarżenia sąd nakazał osadzenie Chadidży na trzy miesiące w&nbsp;areszcie tymczasowym. Niewiele mogłem w&nbsp;tej sprawie zrobić, poza zaalarmowaniem rządu w&nbsp;Paryżu. Na początku stycznia Chadidża wciąż przebywała w&nbsp;areszcie w&nbsp;Baku, natomiast ja pracowałem w&nbsp;montażowni nad ostatecznym kształtem mojego filmowego reportażu<em class="calibre5"> </em>zatytułowanego <em class="calibre5">Mój prezydent jest w&nbsp;podróży służbowej</em>, w&nbsp;którym Chadidża odegrała tak ważną rolę.</p>

  <p class="calibre8">W&nbsp;środę 7 stycznia 2015 roku spóźniony śpieszyłem się do biura. Mniej więcej za dwadzieścia dwunasta skręciłem w&nbsp;Rue Nicolas-Appert i&nbsp;zamierzałem skierować się do głównego wejścia do budynku, w&nbsp;którym pracowałem, gdy natknąłem się na szefa kuchni restauracji mieszczącej się na rogu. Stał na ulicy, paląc papierosa. Wydawał się bardzo zdenerwowany: miał rozbiegane spojrzenie i&nbsp;trzęsły mu się ręce. „Nie chcesz tam iść”, powiedział i&nbsp;wyjaśniał, że w&nbsp;jednym z&nbsp;budynków przy Rue Nicolas-Appert padły strzały. Spojrzałem w&nbsp;górę na nasz biurowiec i&nbsp;dostrzegłem zebranych na dachu prawie wszystkich moich kolegów z&nbsp;biura produkcyjnego Premières Lignes. Ruszyłem w&nbsp;stronę wejścia. Szef kuchni raz jeszcze ostrzegł mnie, żebym tam nie szedł, ale ulica była zupełnie pusta i&nbsp;panował na niej spokój, więc postanowiłem sprawdzić, co się dzieje.</p>

  <p class="calibre8">Gdy zbliżyłem się do wejścia do budynku, wybiegł z&nbsp;niego młody pracownik obsługi technicznej. Jego dżinsy były ubrudzone krwią. „Właśnie zastrzelili mojego kolegę”, wykrztusił. Pierwszą rzeczą, którą zobaczyłem przy wejściu, było leżące w&nbsp;kałuży krwi ciało głównego konserwatora budynku. Miałem wrażenie, że wydarzenia zaczęły toczyć się w&nbsp;zwolnionym tempie. Próbowałem przypomnieć sobie, jak przeprowadza się resuscytację, kiedy usłyszałem za sobą warkot skutera. Prowadził go komendant lokalnej remizy straży pożarnej, a&nbsp;pasażerem był lekarz z&nbsp;francuskich służb ratowniczych Patrick Pelloux, wezwany na miejsce przez swojego przyjaciela przebywającego w&nbsp;budynku, w&nbsp;którym mieściło się nasze biuro. Na mój widok doktor Pelloux krzyknął: „Musimy tam wejść i&nbsp;zajrzeć na górę”.</p>

  <p class="calibre8">Nie miał zbyt wielu informacji na temat sytuacji wewnątrz biurowca; dowiedziałem się od niego tylko tyle, że pięć minut wcześniej rozległa się tam kanonada wystrzałów z&nbsp;broni palnej. Sądził, że na drugim piętrze może być więcej ofiar. Nie było czasu na myślenie. Wyciągnąłem mój identyfikator i&nbsp;wbiegliśmy do środka, po czym rzuciliśmy się na górę po schodach, przeskakując po dwa lub trzy stopnie naraz. Pokonaliśmy w&nbsp;ten sposób dwie kondygnacje.</p>

  <p class="calibre8">Korytarz na drugim piętrze, podobnie jak ulica przed budynkiem, był zupełnie opustoszały&nbsp;&ndash; niezwykły widok jak na południową porę w&nbsp;dzień roboczy. Drzwi do biura Premières Lignes były zamknięte na głucho, a&nbsp;ja przypomniałem sobie, że moi koledzy i&nbsp;koleżanki z&nbsp;firmy znajdowali się na dachu. Podążyłem więc za doktorem Pelloux do innego biura na tym samym piętrze.</p>

  <p class="calibre8">Kiedy ostrożnie otworzyliśmy drzwi, w&nbsp;moje nozdrza momentalnie uderzył ostry, obcy zapach. Mgiełka czarnego dymu rozwiała się, gdy weszliśmy do środka. W&nbsp;pomieszczeniu panowała niesamowita cisza; za niektórymi pionowymi ściankami działowymi wyczuwałem jakiś ruch. Wszędzie było pełno krwi. Podłoga usłana była zwiotczałymi, martwymi ciałami. Doktor Pelloux miał w&nbsp;tym biurze przyjaciół, z&nbsp;których kilku leżało teraz przed nim martwych. Przełykając łzy, poprosił mnie, żebym zszedł na dół i&nbsp;sprowadził strażaków, którzy nadbiegali ze swojej położonej nieopodal remizy. Wyszedłem na korytarz i&nbsp;ruszyłem w&nbsp;stronę klatki schodowej; po drodze zatrzymałem się na moment, żeby załomotać w&nbsp;drzwi naszej redakcji. Okazało się, że zabarykadował się w&nbsp;niej mój kolega, Edouard Perrin.</p>

  <p class="calibre8">„Widzę cię, Laurent”, odezwał się Edouard, spoglądając przez wizjer. Powoli uchylił drzwi. Miał na sobie jedną z&nbsp;kamizelek kuloodpornych, które przechowywaliśmy w&nbsp;biurze. „Musisz nam pomóc”, powiedziałem. „Jest wielu zabitych”. Edouard udał się do sąsiedniego biura po drugiej stronie korytarza, a&nbsp;w&nbsp;ślad za nim podążyło jeszcze kilku moich kolegów; ja w&nbsp;tym czasie pognałem z&nbsp;powrotem na parter i&nbsp;odnalazłem przybyłych strażaków. Jeden z&nbsp;nich podejmował właśnie bezskuteczną próbę reanimacji leżącego przy wejściu głównego konserwatora. Krzyknąłem do nich, żeby natychmiast udali się na drugie piętro i&nbsp;pobiegłem na górę przed nimi, tak szybko jak tylko byłem w&nbsp;stanie.</p>

  <p class="calibre8">Kiedy wróciłem na miejsce strzelaniny i&nbsp;omiotłem wzrokiem wnętrze biura, zauważyłem, że coś poruszyło się przy jednym z&nbsp;przewróconych krzeseł. Podszedłem bliżej i&nbsp;natknąłem się na innego z&nbsp;moich kolegów, Matthieu Goasguena, pochylonego nad młodym mężczyzną leżącym na wznak. Mężczyzna był ranny, ale oddychał, choć przychodziło mu to z&nbsp;wyraźnym trudem. Był ledwo przytomny, oszołomiony i&nbsp;przerażony. Usiadłem przy nim, wziąłem go za rękę i&nbsp;zapytałem o&nbsp;imię. Jego głos był tak cichy i&nbsp;słaby, że Matthieu i&nbsp;ja ledwo usłyszeliśmy odpowiedź na moje pytanie: „Simon”. Simon zdołał dodać, że nie czuje nóg. Uniosłem jego T-shirt i&nbsp;powstrzymałem cisnący mi się na usta okrzyk przestrachu na widok rany postrzałowej w&nbsp;górnej części tułowia&nbsp;&ndash; pocisk trafił go tuż przy obojczyku i&nbsp;przeszył ciało na wylot.</p>

  <p class="calibre8">Zostałem przy nim jeszcze przez trzy lub cztery minuty, nawet po przybyciu strażaków i&nbsp;medyków, którzy lepiej ode mnie wiedzieli, jak pomóc rannemu. Kiedy w&nbsp;końcu podniosłem głowę, ujrzałem Edouarda krążącego w&nbsp;poszukiwaniu osób, którym udało się przeżyć strzelaninę. Po przeciwnej stronie biura dostrzegłem jakiś ruch i&nbsp;poszedłem w&nbsp;tamtą stronę. Fabrice Nicolino właśnie otwierał oczy, gdy do niego dotarłem. Jak się później dowiedziałem, przed trzydziestu laty Fabrice znalazł się w&nbsp;epicentrum innego ataku terrorystycznego; dlatego gdy tego ranka usłyszał pierwsze wystrzały, natychmiast rzucił się na podłogę. Mimo to trafiły go co najmniej trzy pociski. To, co zobaczyłem przez dziurę w&nbsp;nogawce jego spodni, nie pozostawiało wątpliwości, że jedna z&nbsp;kości została strzaskana. Ująłem dłoń Fabrice’a i&nbsp;zapewniłem go, że z&nbsp;tego wyjdzie. Prosił mnie, żebym sprawdził jego tors i&nbsp;upewnił się, że kule nie trafiły w&nbsp;żaden z&nbsp;głównych narządów wewnętrznych.</p>

  <p class="calibre8">Poza mną w&nbsp;pomieszczeniu obecnych było jeszcze kilka osób z&nbsp;mojego biura; koledzy podchodzili do leżących na podłodze ofiar, sprawdzając, czy któraś z&nbsp;nich daje oznaki życia. Jednym z&nbsp;nich był dwudziestopięcioletni Arthur Bouvart, który z&nbsp;determinacją niósł pomoc potrzebującym, choć był wyraźnie roztrzęsiony. Zresztą nie tylko on&nbsp;&ndash; nawet medycy byli oszołomieni tym, co tam zastali. Na tej niewielkiej przestrzeni przelano tak wiele krwi i&nbsp;zniszczono tyle ludzkich istnień; nie ulegało wątpliwości, że żaden z&nbsp;zahartowanych ratowników medycznych nie widział nigdy czegoś równie okropnego. Ponownie przeniosłem wzrok na leżącego przede mną Fabrice’a. Lekarz ze straży pożarnej narysował na jego głowie cyfrę „2”. Domyśliłem się, że to sposób na zapanowanie nad chaosem podczas akcji ratunkowej; Fabrice był prawdopodobnie drugą ocalałą ofiarą, którą znalazł lekarz. Nagle usłyszałem czyjś ostry głos. „Uwaga, wszyscy żywi”, zakomenderował policjant, który po przybyciu na miejsce przejął dowodzenie. „Wynoście się stąd!”.</p>

  <p class="calibre8">Najwyraźniej biuro zostało właśnie oficjalnie uznane za miejsce przestępstwa. Wstałem i&nbsp;zbierałem się do wyjścia, gdy jeden z&nbsp;medyków poprosił mnie o&nbsp;przytrzymanie worka z&nbsp;kroplówką, którą podawano Fabrice’owi. Zostałem więc w&nbsp;biurze, choć miałem wrażenie, że spędziłem tam już całą wieczność. W&nbsp;końcu kierownik zespołu medycznego poprosił Edouarda i&nbsp;mnie o&nbsp;pomoc w&nbsp;przetransportowaniu Fabrice’a do czekającej na ulicy karetki. Schowałem okulary Fabrice’a do kieszeni, a&nbsp;następnie, ponieważ nie dysponowaliśmy noszami, delikatnie wsunąłem ręce pod jego roztrzaskaną nogę i&nbsp;podtrzymywałem ją najlepiej jak potrafiłem, gdy znosiliśmy go na dół. Przed budynkiem ułożyliśmy go ostrożnie na wózkowych noszach. Wokół roiło się od robiących zdjęcia fotoreporterów. Sądziłem, że nie będę musiał więcej oglądać naznaczonych śmiercią pomieszczeń na drugim piętrze, ale zanim umieściliśmy go w&nbsp;karetce, Fabrice zorientował się, że w&nbsp;biurze został jego portfel i&nbsp;błagał mnie, żebym mu go przyniósł. Pobiegłem więc z&nbsp;powrotem, zapominając, że w&nbsp;kieszeni wciąż miałem jego okulary.</p>

  <p class="calibre8">Nie jestem pewien, dlaczego funkcjonariusze przepuścili mnie za taśmę policyjną, która blokowała wejście do naszego biurowca; przypuszczalnie zauważyli plamy krwi na moim ubraniu i&nbsp;uznali, że należę do ekipy ratowniczej. W&nbsp;każdym razie pozwolono mi wejść do budynku i&nbsp;wrócić na miejsce strzelaniny.</p>

  <p class="calibre8">Poszukiwanie portfela Fabrice’a było być może najtrudniejszą rzeczą, z&nbsp;jaką przyszło mi się zmierzyć tego dnia. Biuro opuścili już wszyscy ocalali z&nbsp;masakry, w&nbsp;tym kilka osób, które po rozpoczęciu strzelaniny ukryły się za ściankami biurowych boksów. Nie byłem pewien, czy nie znalazłem się tam sam na sam z&nbsp;ponad dziesięcioma nieruchomymi ciałami. Wokół panowała upiorna cisza. Próbowałem sobie przypomnieć, gdzie dokładnie leżał Fabrice, ale zupełnie straciłem orientację. Musiałem się skupić, żeby ogarnąć wzrokiem całe pomieszczenie, i&nbsp;dopiero wtedy zacząłem dostrzegać rzeczy, które wcześniej przeoczyłem lub których podświadomie nie chciałem dostrzec: kałuże krwi i&nbsp;więcej zwłok, niż początkowo naliczyłem. Powoli zbliżyłem się do miejsca, gdzie wcześniej znalazłem Fabrice’a. „Hej!”, głośny okrzyk przerwał ciszę. „Co ty tu robisz?”</p>

  <p class="calibre8">Policjant w&nbsp;kamizelce kuloodpornej nie był zadowolony z&nbsp;widoku obcego faceta, szukającego czegoś na podłodze.</p>

  <p class="calibre8">„Pracuję w&nbsp;biurze obok”, wyjaśniłem. „Jeden z&nbsp;rannych poprosił mnie, żebym odszukał jego portfel”.</p>

  <p class="calibre8">„Niech pan tu podejdzie!”, nakazał policjant. Myślę, że był to główny śledczy, który przystąpił już do pracy.</p>

  <p class="calibre8">Dotarcie do niego zajęło mi dobrą chwilę. Przestępowałem ostrożnie nad zwłokami, uważając, by nie nadepnąć na żadne z&nbsp;nich. Pamiętam, że to w&nbsp;tamtym momencie w&nbsp;pełni uzmysłowiłem sobie ogrom tragedii, jaka się tam rozegrała; zastygłe ludzkie ciała, powykręcane i&nbsp;zdeformowane przez śmierć&nbsp;&ndash; był to obraz, który okazał się trudny do wymazania z&nbsp;pamięci.</p>

  <p class="calibre8">Śledczy zapytał, czy jestem w&nbsp;stanie pomóc mu w&nbsp;identyfikacji ofiar. „Nie sądzę”, odparłem pośpiesznie, bo bardzo chciałem opuścić to miejsce tak szybko, jak to tylko możliwe. „Mógłbym się pomylić”.</p>

  <p class="calibre8">„Cóż, w&nbsp;takim razie powinien pan już stąd iść”, powiedział.</p>

  <p class="calibre8">Nie mogłem udać się prosto do domu, ponieważ kierujący akcją ratunkową postanowili wysłać wszystkich świadków tego aktu ekstremalnej przemocy do pobliskiego szpitala, na spotkanie z&nbsp;psychotraumatologami. Zanim opuściliśmy Rue Nicolas-Appert, udało mi się przekazać okulary Fabrice’a jego przyjacielowi, który obiecał oddać je żonie rannego.</p>

  <p class="calibre8">Po dotarciu do szpitala ci spośród nas, którzy przebywali w&nbsp;zaatakowanym biurze w&nbsp;trakcie strzelaniny, zostali umieszczeni w&nbsp;osobnym pokoju; mnie i&nbsp;pozostałe osoby skierowano do innej sali. Podczas naszego spotkania z&nbsp;psychologiem do sali wkroczył prezydent Hollande. Przybył do szpitala, żeby spotkać się z&nbsp;ofiarami, które przeżyły strzelaninę, ale przy okazji zajrzał również do nas. Chodził po pokoju, zamieniając ze wszystkimi po kilka słów, a&nbsp;kiedy podszedł do mnie, zauważyłem, że moja twarz wydała mu się znajoma. „Witam, panie prezydencie”, powiedziałem. „Miesiąc temu byliśmy razem w&nbsp;Kazachstanie”. „Ależ tak, oczywiście”, odparł. „Co pan tu robi?”</p>

  <p class="m0-2sp">To, że znalazłem się na miejscu masakry i&nbsp;mogłem zobaczyć na własne oczy krwawe żniwo zamachowców, było dla mnie bardzo zamglonym i&nbsp;bardzo osobistym przeżyciem; dopiero gdy w&nbsp;szpitalu spotkałem prezydenta Hollande’a, zaczęło do mnie docierać, że byłem świadkiem wydarzeń, które zapisały się w&nbsp;historii Francji i&nbsp;przykuły uwagę całego świata. Stopniowo uświadamiałem sobie ich szersze znaczenie. Pamiętam, jak kilka godzin później mój kolega Martin Boudot wyznał, że tak jak wszyscy obecni tamtego poranka w&nbsp;naszym biurze słyszał wyraźnie huk każdego wystrzału. W&nbsp;telewizji leciały akurat wiadomości i&nbsp;pokazywano nakręcony chwilę po ataku filmik, przedstawiający uciekających ulicą zamachowców. Martin wskazał na ekran telewizora i&nbsp;powiedział: „To ja to sfilmowałem”.</p>

  <p class="calibre8">Przez kilka następnych dni zdjęcia naszego biurowca pojawiały się na każdym kanale informacyjnym w&nbsp;Europie, a&nbsp;wśród puszczanych na okrągło materiałów filmowych znalazło się ujęcie, na którym Edouard i&nbsp;ja wynosimy z&nbsp;budynku rannego Fabrice’a. Odebrałem wtedy dziesiątki telefonów od zaniepokojonych przyjaciół i&nbsp;bliskich, którzy obejrzeli ten materiał.</p>

  <p class="calibre8">Światowe media codziennie obiegały doniesienia na temat przebiegu i&nbsp;okoliczności strzelaniny, w&nbsp;tym nowe informacje o&nbsp;ofiarach, a&nbsp;także o&nbsp;sprawcach zamachu i&nbsp;absurdalnych motywach, jakimi się kierowali. Atak był zaplanowanym aktem terroru, wymierzonym w&nbsp;„Charlie Hebdo”, lewicowe czasopismo znane z&nbsp;publikowania zuchwałych karykatur. Islamskich fundamentalistów rozwścieczyło opublikowanie na łamach tygodnika rysunków przedstawiających proroka Mahometa, którego portretowanie stanowi dla ortodoksyjnych muzułmanów religijne tabu. Dwóch zamachowców powiązanych z&nbsp;jemeńską komórką Al-Kaidy wtargnęło tamtego poranka do siedziby „Charlie Hebdo” z&nbsp;zamiarem rozprawienia się z&nbsp;redaktorami czasopisma.</p>

  <p class="calibre8">„Gdzie jest Charb?!”, krzyczeli mężczyźni w&nbsp;kominiarkach, uzbrojeni w&nbsp;automatyczne karabinki AK-47. Chcieli dopaść przede wszystkim redaktora naczelnego tygodnika, Stéphane’a „Charba” Charbonniera. I&nbsp;dopięli swego. W&nbsp;ciągu paru minut zasypali biuro gradem kul. Wystrzelili co najmniej pięćdziesiąt pocisków, zabijając Charbonniera, jego ochroniarza (Charb wielokrotnie w&nbsp;przeszłości otrzymywał pogróżki) i&nbsp;czterech wieloletnich rysowników „Charlie Hebdo” w&nbsp;wieku 57, 73, 76 i&nbsp;80 lat. Jeden z&nbsp;nich był kawalerem francuskiej Legii Honorowej. W&nbsp;ataku zginęło również dwóch felietonistów, korektor, dziennikarz z&nbsp;innego czasopisma, który wpadł akurat z&nbsp;wizytą, a&nbsp;także Frédéric Boisseau, kierownik ekipy konserwatorów, na którego ciało natknąłem się na parterze. Zamachowcy przerwali na moment tę orgię przemocy, żeby oznajmić, że nie zamierzają zabijać kobiet. Ale potem i&nbsp;tak to zrobili.</p>

  <p class="calibre8">Kilka chwil później, w&nbsp;drodze do swojego zaparkowanego na wyludnionej ulicy samochodu, filmowani z&nbsp;ukrycia przez Martina Boudota napastnicy strzelali na oślep i&nbsp;wrzeszczeli: „Allahu Akbar. Pomściliśmy proroka Mahometa. Zabiliśmy Charlie Hebdo”. Tamtego poranka skręciłem w&nbsp;Rue Nicolas-Appert zaledwie parę minut po odjeździe sprawców i&nbsp;zanim jeszcze okoliczni mieszkańcy i&nbsp;pracownicy pobliskich biur odważyli się opuścić swoje kryjówki.</p>

  <p class="calibre8">Mord na dziennikarzach „Charlie Hebdo” spotkał się z&nbsp;powszechnym potępieniem; sprawców piętnowano nie tylko za bezwzględność, ale także za to, że ich czyn wymierzony był w&nbsp;wolność. Sekretarz generalny ONZ nazwał zamach „bezpośrednim atakiem na filary demokracji, na media i&nbsp;wolność słowa”. Pozostałym przy życiu pracownikom tygodnika udało się wydać kolejny numer „Charlie Hebdo”, a&nbsp;społeczeństwo zjednoczyło się wokół tego aktu heroizmu. Nakład, wynoszący normalnie sześćdziesiąt tysięcy egzemplarzy, wzrósł do ośmiu milionów. Dla ocalałych członków redakcji była to niewielka pociecha. „Żywy czy martwy, okaleczony czy nie&nbsp;&ndash; powiedział później Simon Fieschi, ciężko ranny w&nbsp;zamachu mężczyzna, którego trzymałem za rękę tamtego dnia&nbsp;&ndash; myślę, że nikt z&nbsp;nas nie wyszedł cało z&nbsp;tego, co się wtedy wydarzyło”.</p>

  <p class="calibre8">Pierwsze tygodnie po ataku na „Charlie Hebdo” były dla mnie naprawdę trudne. Nadal zajmowałem się montażem mojego dokumentu o&nbsp;powiązaniach Francji z&nbsp;władzami Azerbejdżanu i&nbsp;innych kaukaskich republik, ale nie potrafiłem się skupić. Niewiele jadłem. Kiepsko sypiałem. Nie czułem się najlepiej. Nawiedzały mnie przerażające wspomnienia wydarzeń tamtego dnia: w&nbsp;mojej głowie pojawiały się obrazy zabitych i&nbsp;co pewien czas zdawało mi się, że wciąż czuję ten okropny ostry zapach, który poczułem po wejściu do biura „Hebdo”. Za każdym razem, gdy widziałem kogoś leżącego bez ruchu&nbsp;&ndash; czy to na kanapie, czy to na ulicznej ławce&nbsp;&ndash; wywoływało to we mnie fizyczne objawy stresu. Spędziłem też dużo czasu na szukaniu odpowiedzi na bardziej ogólne pytanie: Co mogłem zrobić jako dziennikarz? Jaka powinna być reakcja przedstawicieli środowiska dziennikarskiego na przestępstwa przeciwko wolności prasy? W&nbsp;jaki sposób mogłem uhonorować i&nbsp;pokojowo pomścić męczenników z&nbsp;„Charlie Hebdo”?</p>

  <p class="calibre8">W&nbsp;tamtym czasie śledziłem również smutne wieści na temat sytuacji Chadidży. Oskarżenie o&nbsp;nakłanianie do samobójstwa upadło dość szybko, ponieważ rzekoma ofiara żyła i&nbsp;jej zeznania pozwoliły oczyścić Chadidżę z&nbsp;zarzutów, dziennikarka nadal jednak była przetrzymywana w&nbsp;areszcie w&nbsp;Baku. Prokuratura sformułowała nowy zestaw zarzutów związanych z&nbsp;prowadzeniem przez Chadidżę popularnej audycji na antenie Radia Wolna Europa. Prokuratorzy oskarżyli ją między innymi o&nbsp;brak licencji na prowadzenie agencji radiowej; o&nbsp;uchylanie się od płacenia podatków poprzez zatrudnianie pracowników jako podwykonawców, zamiast na podstawie zwykłej umowy o&nbsp;pracę; o&nbsp;niedopełnienie obowiązku zarejestrowania się w&nbsp;azerskim Ministerstwie Spraw Zagranicznych jako dziennikarka pracująca dla zagranicznych mediów. Te wszystkie naciągane zarzuty złożyły się na akt oskarżenia w&nbsp;sprawie prowadzenia „nielegalnej działalności gospodarczej”.</p>

  <p class="calibre8">Rząd Alijewa najwyraźniej zawziął się, by wsadzić ją do więzienia, a&nbsp;ja nie chciałem się do tego przyczyniać i&nbsp;dodatkowo rozjuszać azerskiej prokuratury. Napisałem więc do Chadidży, że z&nbsp;chęcią usunę jej wywiad z&nbsp;reportażu, nad którym pracowałem, jeśli to pomoże jej bronić się przed sądem. Kilka tygodni później, 20 marca 2015 roku, otrzymałem gryps z&nbsp;celi aresztu w&nbsp;Baku&nbsp;&ndash; krótką notatkę nabazgraną przez Chadidżę na skrawku papieru w&nbsp;kratkę. Notatka liczyła zaledwie osiemdziesiąt dwa słowa, ale zawierała mocne przesłanie: „Laurent&nbsp;&ndash; napisała Chadidża&nbsp;&ndash; wiedziałam, że zostanę aresztowana. Jestem tak samo silna i&nbsp;spokojna jak wtedy, gdy się poznaliśmy. Nie przejmuję się fałszywymi oskarżeniami. Czy twój film jest już gotowy? Pamiętaj: to bardzo ważne, by obnażyć korupcję (...)”.</p>

  <p class="calibre8">Rozmowa z&nbsp;Chadidżą, na jej wyraźne życzenie, znalazła się w&nbsp;ostatecznej wersji mojego reportażu, który został wyemitowany w&nbsp;programie <em class="calibre5">Cash Investigation</em> w&nbsp;pierwszym tygodniu września, czyli w&nbsp;tym samym tygodniu, w&nbsp;którym Chadidża została przeniesiona z&nbsp;aresztu do więzienia. Ostatecznie sąd Alijewa uznał ją za winną popełnienia kilku przestępstw gospodarczych i&nbsp;skazał na siedem i&nbsp;pół roku pozbawienia wolności. Chadidża przyjęła drakoński wyrok z&nbsp;niewzruszonym spokojem, graniczącym z&nbsp;niefrasobliwością. „Więzienie to nie koniec świata”, stwierdziła. „W&nbsp;rzeczywistości to wyjątkowa szansa. Traktuję pobyt w&nbsp;więzieniu jako okazję, by wykorzystać ten czas na tłumaczenie książki i&nbsp;pisanie”.</p>

  <p class="calibre8">Chadidża nie ugięła się nawet przed perspektywą spędzenia ponad siedmiu lat za kratkami. Już dawno temu przyrzekła sobie, że nie pozwoli się uciszyć: „Powodem mojego aresztowania są prowadzone przeze mnie dochodzenia w&nbsp;sprawie korupcji. Rządowi nie podoba się to, co robię. Jestem bliska ukończenia trzech śledztw. Dołożę starań, by doprowadzić je do końca, a&nbsp;jeśli mi się nie uda, moi redaktorzy i&nbsp;koledzy dokończą je i&nbsp;opublikują wyniki”.</p>

  <p class="m0-2sp">To właśnie tamte proste i&nbsp;bezpośrednie słowa („jeśli mi się to nie uda, moi redaktorzy i&nbsp;koledzy dokończą je i&nbsp;opublikują wyniki”) stały się zalążkiem pomysłu, z&nbsp;którego wyrosła organizacja Forbidden Stories. „Jeśli nie zdołam dokończyć swojej pracy, liczę na ciebie, że dokończysz ją w&nbsp;moim imieniu”. Pięć lat później, w&nbsp;biurze oddalonym zaledwie o&nbsp;kilometr od mojego dawnego miejsca pracy przy Rue Nicolas-Appert, mieściła się siedziba Forbidden Stories. I&nbsp;prowadziliśmy już nasze trzecie duże śledztwo.</p>

  <p class="calibre8">Sandrine mówiła dalej, a&nbsp;ja błądziłem wzrokiem po pokoju i&nbsp;zmagałem się z&nbsp;nurtującymi mnie wątpliwościami. Byliśmy organizacją działającą od niedawna, młodą pod każdym względem. Średnia wieku kluczowych członków naszego zespołu reporterskiego wynosiła zaledwie około dwudziestu pięciu lat. Tymczasem wiele wskazywało, że to nowe śledztwo, którego podjęcie rozważaliśmy, mogło rozrosnąć się do rozmiarów afery Wikileaks lub sprawy Edwarda Snowdena i&nbsp;okazać się przedsięwzięciem większym i&nbsp;poważniejszym niż wszystko, czym się dotychczas zajmowaliśmy&nbsp;&ndash; a&nbsp;do tego znacznie bardziej niebezpiecznym. NSO walczyłoby z&nbsp;nami na każdym kroku. Firma miała ogromne zasoby finansowe i&nbsp;mogła liczyć na ochronę ze strony wpływowych kręgów wojskowych oraz wywiadowczych w&nbsp;Izraelu. Wśród klientów firmy, czyli końcowych użytkowników Pegasusa, były reżimy znane z&nbsp;tego, że bezpardonowo atakowały wszystkich, którzy im się narazili, i&nbsp;były w&nbsp;stanie poważnie zaszkodzić swoim wrogom.</p>

  <p class="calibre8">Ale nawet jeśli ktoś z&nbsp;naszego zespołu odczuwał obawy związane z&nbsp;zaangażowaniem się w&nbsp;dziennikarskie śledztwo w&nbsp;sprawie bezprawnej cyberinwigilacji, to nie okazał ich tamtego dnia. Paloma jako pierwsza zaczęła zadawać Sandrine pytania dotyczące dochodzenia w&nbsp;sprawie Pegasusa, a&nbsp;reszta poszła za jej przykładem: Kiedy zespół mógł się spodziewać uzyskania dostępu do listy? Jak przedstawiał się harmonogram prac? Czy zamierzaliśmy rozpocząć dochodzenie jeszcze przed zakończeniem Projektu Kartel? Ile mogło potrwać nowe śledztwo? Kiedy moglibyśmy opublikować jego wyniki? Jakie będą nasze pierwsze kroki?</p>
</div>


<div class="calibre3" id="calibre_link-5">
  <h1 class="chapnum" title="Rozdział 3. Pierwsze kroki. Sandrine">Rozdział 3</h1>

  <p class="chaptit">Pierwsze kroki</p>

  <p class="chapwho">Sandrine</p>

  <p class="m">Ogrom czekającego nas zadania przyprawiał o&nbsp;zawrót głowy. Pięćdziesiąt tysięcy możliwych tropów, rozsianych po całym świecie. Ja w&nbsp;każdym razie czułam się oszołomiona. Jednocześnie zdawałam sobie sprawę, że aby uporać się z&nbsp;tym zadaniem, trzeba postępować spokojnie i&nbsp;metodycznie. Krok po kroku. Pierwszy z&nbsp;tych kroków był całkiem oczywisty: musieliśmy dokonać oceny udostępnionej nam listy. Ufaliśmy naszemu informatorowi, samo zaufanie to jednak zbyt niepewny fundament, by można było budować na nim poważne śledztwo. Nigdy nie zdecydowalibyśmy się na opublikowanie artykułu, który opierałby się wyłącznie na danych z&nbsp;listy. Dlatego musieliśmy zweryfikować autentyczność tych danych, a&nbsp;także spróbować zrozumieć i&nbsp;zinterpretować znaczenie ogromnej listy numerów telefonów komórkowych, którą nam przekazano. Czy obecność numeru na liście była równoznaczna z&nbsp;zainfekowaniem danego telefonu oprogramowaniem szpiegującym? A&nbsp;może świadczyła jedynie o&nbsp;próbie zainfekowania urządzenia albo o&nbsp;tym, że jego użytkownik został wskazany jako jeden z&nbsp;potencjalnych celów inwigilacji za pomocą programu szpiegującego? I&nbsp;czy tym programem był opracowany przez firmę NSO Pegasus? Znalezienie odpowiedzi na te pytania wymagało czasu. Oprócz tego musieliśmy ustalić jak najwięcej nazwisk użytkowników tych kilkudziesięciu tysięcy numerów telefonów z&nbsp;listy, a&nbsp;następnie przekonać przynajmniej kilkoro z&nbsp;nich, by pozwolili nam sprawdzić swoje komórki i&nbsp;poszukać w&nbsp;nich dowodów, że zainfekowano je Pegasusem.</p>

  <p class="calibre8">W&nbsp;początkowej fazie śledztwa w&nbsp;sprawie Pegasusa naszym atutem okazały się dane zebrane wcześniej podczas pracy nad Projektem Kartel. Według docierających do nas informacji najbardziej aktywnymi końcowymi użytkownikami oprogramowania oferowanego przez firmę NSO byli jej klienci z&nbsp;Meksyku&nbsp;&ndash; tamtejsze instytucje państwowe, a&nbsp;być może również podmioty niezwiązane formalnie z&nbsp;rządem. Lista wydawała się potwierdzać te pogłoski: ponad piętnaście tysięcy pozycji na liście stanowiły numery telefonów zarejestrowane w&nbsp;Meksyku. Jedną z&nbsp;pierwszych rzeczy, jakie zrobiliśmy w&nbsp;ramach Projektu Kartel, było sporządzenie listy meksykańskich dziennikarzy zamordowanych w&nbsp;ostatnich latach. Dzięki temu, zaczynając dochodzenie w&nbsp;sprawie masowej cyberinwigilacji, dysponowaliśmy praktycznie gotowym wykazem nazwisk wszystkich dziennikarzy zabitych w&nbsp;Meksyku od roku 2016 (z&nbsp;tego roku pochodziły najstarsze sygnatury czasowe na liście otrzymanej przez nas od informatora). Wypisaliśmy te nazwiska na tablicy i&nbsp;zleciliśmy Palomie oraz jednemu ze stażystów ustalenie numerów komórek, z&nbsp;których korzystali pod koniec życia zabici dziennikarze. Liczyliśmy, że niektóre z&nbsp;nich uda się dopasować do numerów z&nbsp;naszej listy. Mieliśmy też nadzieję, że uda się nam uzyskać dostęp przynajmniej do kilku telefonów należących do nieżyjących dziennikarzy i&nbsp;będziemy mogli przekazać je do zbadania specjalistom od informatyki śledczej.</p>

  <p class="calibre8">Reszta zespołu również nie próżnowała i&nbsp;starała się zdobyć meksykańskie książki telefoniczne, mogące się przydać do identyfikowania pozostałych numerów z&nbsp;listy. Ale to był zaledwie pierwszy z&nbsp;bardzo wielu kroków, a&nbsp;moim zadaniem było zaplanować zarówno ten pierwszy, jak i&nbsp;ostatni, a&nbsp;także wszystkie pośrednie kroki na drodze do celu, którym było opublikowanie wyników naszego dochodzenia. Przypominało to obmyślanie sposobu na ułożenie jeden po drugim płaskich kamieni, po których moglibyśmy przeprawić się przez szeroką rzekę o&nbsp;nieznanej głębokości, pełną zdradliwych podwodnych prądów i&nbsp;innych niebezpieczeństw, ze stadem wściekłych krokodyli przypuszczalnie czających się na drugim brzegu. Po drodze musieliśmy za wszelką cenę chronić anonimowość źródła naszych informacji, ponieważ ujawnienie tożsamości tej osoby wystawiłoby ją na poważne niebezpieczeństwo&nbsp;&ndash; groziłaby jej fizyczna przemoc, a&nbsp;nawet śmierć.</p>

  <p class="calibre8">Dodatkowa trudność przy opracowywaniu planu działania wiązała się ze świadomością, że najbezpieczniej byłoby nie angażować w&nbsp;nasze dochodzenie nikogo spoza zaufanego kręgu Forbidden Stories i&nbsp;Amnesty International Security Lab. Włączenie zewnętrznych partnerów do śledztwa w&nbsp;sprawie Pegasusa zwiększało ryzyko, że niewłaściwe osoby wpadną na nasz trop. Służbom wywiadowczym Arabii Saudyjskiej, Maroka, Zjednoczonych Emiratów Arabskich, Izraela i&nbsp;kilkudziesięciu innych krajów zależało na ukryciu faktów dotyczących wykorzystywania oprogramowania szpiegującego i&nbsp;niemal na pewno monitorowały cyberprzestrzeń, szukając wszelkich śladów wycieku informacji na ten temat. Jeden błąd któregokolwiek z&nbsp;naszych partnerów mógł zdekonspirować całą naszą operację. Z&nbsp;drugiej strony zdawałam sobie sprawę, że ze względu na ogromną ilość danych prowadzenie takiego śledztwa bez pomocy dziennikarzy i&nbsp;redaktorów mediów ze wspomnianych wyżej krajów byłoby niezwykle trudne, jeśli nie wręcz niewykonalne. Poza tym integralną częścią etosu Forbidden Stories było dziennikarstwo oparte na współpracy. Nasza organizacja istniała zaledwie od trzech lat i&nbsp;byliśmy dopiero w&nbsp;trakcie budowania międzynarodowej sieci partnerów, starając się zdobyć ich zaufanie. Im więcej zagranicznych partnerów udałoby się pozyskać do udziału w&nbsp;Projekcie Pegasus, tym większy pożytek przyniosłoby to w&nbsp;przyszłości Forbidden Stories.</p>

  <p class="calibre8">Moją rolą zatem było znalezienie kompromisu między bezpieczeństwem operacji a&nbsp;korzyściami płynącymi z&nbsp;kooperacji z&nbsp;zewnętrznymi partnerami&nbsp;&ndash; zorganizowanie w&nbsp;możliwie najbezpieczniejszy sposób tego, co zapowiadało się na największy partnerski projekt w&nbsp;dotychczasowej historii naszej organizacji. Musieliśmy wybrać partnerów medialnych, których chcieliśmy włączyć do śledztwa, a&nbsp;także podjąć decyzję, na jakim etapie zaprosimy ich do współpracy; przekonać ich do dzielenia się wszystkimi informacjami i&nbsp;materiałami ze wszystkimi pozostałymi partnerami (co nie było wcale takie proste, zważywszy na rywalizację panującą w&nbsp;środowisku dziennikarskim i&nbsp;dążenie redakcji do zapewniania sobie wyłączności na publikację); nakreślić realistyczny harmonogram działań; ustalić wspólnie z&nbsp;partnerami ostateczną datę opublikowania wyników śledztwa i&nbsp;przekonać ich do trzymania się ustalonej kolejności publikowania materiałów. Musieliśmy również wdrożyć odpowiednie protokoły bezpieczeństwa w&nbsp;komunikacji i&nbsp;wymianie informacji między partnerami.</p>

  <p class="calibre8">Dobra wiadomość była taka, że Claudio i&nbsp;Donncha byli ekspertami w&nbsp;tworzeniu protokołów bezpieczeństwa. Jeśli zaś chodziło o&nbsp;przygotowanie i&nbsp;prowadzenie dyskretnego dziennikarskiego śledztwa, dotyczącego sprawy dużej wagi i&nbsp;obarczonego równie dużym ryzykiem, to znaliśmy właściwą osobę, do której mogliśmy się zwrócić o&nbsp;radę. Całkiem możliwe, że była to najwłaściwsza osoba na świecie.</p>

  <p class="m0-2sp">„Chcielibyśmy umówić się z&nbsp;tobą na rozmowę, ale nie przez komórkę”, napisał Laurent do Bastiana Obermayera, korzystając z&nbsp;aplikacji do bezpiecznego przesyłania wiadomości. „Czy masz dostęp do jakiegoś urządzenia bez karty SIM?”</p>

  <p class="calibre8">„Tak, mam! To pamiątka po sprawie Johna Doe<a id="calibre_link-8" href="#calibre_link-6" class="calibre6">*</a>”, odpisał natychmiast Bastian. Wydawał się podekscytowany możliwością ponownego wykorzystania posiadanego urządzenia. Nie był to zresztą jakiś pierwszy lepszy sprzęt&nbsp;&ndash; Bastian i&nbsp;jego kolega Frederik Obermaier używali go w&nbsp;przeszłości do komunikowania się z&nbsp;prawdopodobnie najsłynniejszym anonimowym informatorem w&nbsp;dziejach dziennikarstwa. Pewnego wieczoru na początku 2015 roku osoba posługująca się fikcyjnym imieniem i&nbsp;nazwiskiem John Doe zagadnęła Bastiana na internetowym komunikatorze: „Interesują cię dane? Chętnie ci je udostępnię”.</p>

  <p class="calibre8">Ta propozycja złożona Bastianowi, dziennikarzowi śledczemu zatrudnionemu w&nbsp;niemieckiej gazecie „Süddeutsche Zeitung”, zaowocowała w&nbsp;ciągu następnego roku największym w&nbsp;historii wyciekiem danych: łącznie 2,6 terabajta, w&nbsp;tym ponad jedenaście milionów e-maili, wiadomości tekstowych i&nbsp;dokumentów korporacyjnych powiązanych z&nbsp;jedną tylko, ale za to nadzwyczaj produktywną kancelarią prawniczą z&nbsp;Panamy o&nbsp;nazwie Mossack Fonseca. Przeciek ujawnił istnienie ponad dwustu tysięcy spółek offshore założonych przez tę kancelarię w&nbsp;imieniu jej klientów&nbsp;&ndash; przywódców państw, polityków, miliarderów, baronów narkotykowych, biznesmenów, handlarzy dziełami sztuki itd.</p>

  <p class="calibre8">Firmy te zakładano w&nbsp;miejscach, w&nbsp;których obowiązywał wyjątkowo korzystny system podatkowy, a&nbsp;miejscowe władze nie przywiązywały nadmiernej wagi do przejrzystości finansowej zagranicznych inwestorów, czyli między innymi w&nbsp;Panamie, na Brytyjskich Wyspach Dziewiczych, Bahamach, Samoa, w&nbsp;Hong Kongu, a&nbsp;także w&nbsp;amerykańskich stanach Delaware, Nevada i&nbsp;Wyoming. Z&nbsp;punktu widzenia klientów kancelarii Mossack Fonseca największa zaleta spółek offshore polegała na tym, że zapewniały one pełną anonimowość swoim rzeczywistym właścicielom. W&nbsp;zależności od potrzeb, mogli je oni wykorzystać do unikania i&nbsp;uchylania się od zobowiązań podatkowych, do prania brudnych pieniędzy, a&nbsp;także jako przykrywkę dla prowadzenia działalności przestępczej; osobom takim jak minister leśnictwa i&nbsp;rolnictwa Gwinei Równikowej Teodorin Obiang, prezydent Azerbejdżanu Ilham Alijew czy prezydent Rosji Władimir Putin posiadanie takich firm za granicą ułatwiało czerpanie profitów z&nbsp;grabieży zasobów naturalnych w&nbsp;ich własnym kraju.</p>

  <p class="calibre8">Bastian i&nbsp;Frederik czuli się przytłoczeni perspektywą analizowania i&nbsp;opracowania gigantycznej ilości danych przekazywanych im przez informatora. Jak słusznie zauważył ich szef, redaktor naczelny „Süddeutsche Zeitung”, żadna redakcja na świecie nie miała wystarczających zasobów, by samodzielnie podołać takiemu zadaniu. Wraz z&nbsp;Bastianem i&nbsp;Frederikiem podjął więc bardzo ważną decyzję o&nbsp;podzieleniu się dostępem do dokumentów, które wyciekły z&nbsp;kancelarii Mossack Fonseca, z&nbsp;Międzynarodowym Konsorcjum Dziennikarzy Śledczych (ICIJ). Pozwoliło to przekształcić dochodzenie w&nbsp;sprawie Panama Papers w&nbsp;największe międzynarodowe śledztwo dziennikarskie w&nbsp;historii.</p>

  <p class="calibre8">W&nbsp;kwietniu 2016 ukazały się pierwsze publikacje poświęcone aferze Panama Papers&nbsp;&ndash; efekt pracy ponad czterystu dziennikarzy z&nbsp;ponad stu redakcji z&nbsp;całego świata. Temat trafił na czołówki najbardziej renomowanych gazet i&nbsp;programów informacyjnych w&nbsp;Europie, Azji, Afryce i&nbsp;na obu kontynentach amerykańskich. Przedstawione przez dziennikarzy dowody na nadużycia finansowe i&nbsp;polityczną korupcję uderzyły w&nbsp;kariery wpływowych postaci ze świata polityki i&nbsp;biznesu, między innymi byłego szefa sztabu wyborczego prezydenta USA. Ujawnienie wyników dziennikarskiego śledztwa przyczyniło się również do tego, że przeciwdziałanie oszustwom podatkowym znalazło się na szczycie listy priorytetów wielu rządów i&nbsp;międzynarodowych organizacji, takich jak G20. Były prezydent RPA nazwał rezultaty dochodzenia „potężnym ciosem w&nbsp;tajemnicę finansową”. Dziennikarzy oraz organizacje medialne zaangażowane w&nbsp;wyjaśnianie afery Panama Papers uhonorowano szeregiem nagród za osiągnięcia na polu dziennikarstwa śledczego, w&nbsp;tym Nagrodą Pulitzera.</p>

  <p class="calibre8">Dochodzenie w&nbsp;sprawie Panama Papers sprawiło również, że Bastian Obermayer w&nbsp;wieku trzydziestu ośmiu lat stał się jednym z&nbsp;najbardziej rozpoznawalnych i&nbsp;szanowanych dziennikarzy śledczych na świecie, a&nbsp;także symbolem dziennikarstwa opartego na współpracy. Kiedy więc nasz informator przekazał nam dane, których ujawnienie mogło okazać się równie brzemienne w&nbsp;skutki, co wyciek dokumentów z&nbsp;kancelarii Mossack Fonseca, postanowiliśmy skonsultować się z&nbsp;Bastianem, co robić dalej. Dodatkowym bodźcem do nawiązania kontaktu z&nbsp;Bastianem był fakt, że przyjaźnił się on z&nbsp;Laurentem.</p>

  <p class="calibre8">Obaj spędzili rok akademicki 2016&ndash;2017 na Uniwersytecie Michigan jako stypendyści Knight-Wallace Fellowship. Laurent przybył do Ann Arbor&nbsp;&ndash; miasta w&nbsp;stanie Michigan, w&nbsp;którym mieści się uniwersytecki kampus&nbsp;&ndash; po osiemnastu miesiącach obfitujących w&nbsp;traumatyczne przeżycia, od masakry w&nbsp;redakcji „Charlie Hebdo”, przez aresztowanie i&nbsp;uwięzienie Chadidży Ismaiłowej, proces o&nbsp;zniesławienie, jaki wytoczono Laurentowi przed francuskim sądem, aż po złamanie kręgosłupa, którego doznał w&nbsp;wypadku samochodowym podczas podróży reporterskiej w&nbsp;Iraku. Laurent postanowił wykorzystać roczne stypendium, żeby odpocząć od pracy dziennikarskiej, a&nbsp;także powołać do życia organizację Forbidden Stories i&nbsp;znaleźć dla niej źródła finansowania. Domyślał się, że Bastian, zapewne najsłynniejszy stypendysta w&nbsp;historii programu Knight-Wallace, przyjechał do Michigan głównie po to, by zregenerować siły po roku wytężonej pracy przy śledztwie w&nbsp;sprawie Panama Papers.</p>

  <p class="calibre8">Laurent powiedział mi później, że nie mógł się doczekać, by przedstawić Bastianowi swoje plany dotyczące Forbidden Stories, ale miał też pewne obawy. Byłby zdruzgotany, gdyby okazało się, że Bastian, żywy symbol dziennikarstwa opartego na współpracy, jest sceptycznie nastawiony do jego pomysłu. Na szczęście Bastian nie tylko zareagował z&nbsp;entuzjazmem, ale także chętnie służył Laurentowi radą i&nbsp;był jego partnerem w&nbsp;dyskusjach. Wspólnie urządzali burze mózgów przy kawie lub piwie, wymieniając się pomysłami na budowę zespołu i&nbsp;zbieranie funduszy. Bastian nie wahał się też wskazywać słabych stron planu Laurenta. „To prawda, że najbardziej owocne współprace były międzynarodowe, ale jak zamierzasz przekonać ludzi ze Stanów Zjednoczonych, żeby zainteresowali się tematem dotyczącym Kambodży, Sierra Leone czy Maroka?” Z&nbsp;czasem Bastian coraz bardziej angażował się w&nbsp;ideę Forbidden Stories i&nbsp;poświęcał jej swój czas i&nbsp;wysiłek. Towarzyszył Laurentowi podczas spotkań z&nbsp;potencjalnymi darczyńcami, przedstawił go najważniejszym osobom w&nbsp;ICIJ, a&nbsp;nawet zgodził się zostać członkiem zarządu Forbidden Stories.</p>

  <p class="m0-2sp">Podczas kolejnej rozmowy z&nbsp;Bastianem, tym razem prowadzonej już za pomocą urządzeń bez kart SIM, przedstawiliśmy mu w&nbsp;ogólnym zarysie informacje dotyczące wycieku listy numerów telefonów, które mogły być celem cyfrowej inwigilacji. Chodziło o&nbsp;dziesiątki tysięcy numerów należących do potencjalnych ofiar z&nbsp;kilkudziesięciu krajów, ale Bastian nie wydawał się onieśmielony ani ogromną ilością danych, ani tym, że nie były one kompletne. Od razu zadeklarował gotowość do pomocy i&nbsp;podsunął nam kilka naprawdę wartościowych wskazówek, opartych na jego doświadczeniach ze sprawy Panama Papers. Na początek utwierdził nas w&nbsp;przekonaniu, że mieliśmy rację, zamierzając uczynić naszym priorytetem ochronę naszego informatora. Pomimo nagabywań ze strony swoich partnerów w&nbsp;dziennikarskim śledztwie w&nbsp;sprawie Panama Papers Bastian nigdy nie zdradził nikomu żadnych informacji, które mogłyby ułatwić ustalenie prawdziwej tożsamości „Johna Doe”. Każdy, kogo zaprosimy do współdziałania przy Projekcie Pegasus, będzie musiał uwierzyć nam na słowo, że źródło naszych informacji jest wiarygodne&nbsp;&ndash; stwierdził Bastian, który lepiej niż ktokolwiek inny rozumiał ciążącą na nas presję i&nbsp;nigdy nie zapytał o&nbsp;tożsamość naszego informatora. Poparł też nasz plan zorganizowania prac w&nbsp;ramach Projektu Pegasus w&nbsp;oparciu o&nbsp;poszerzające się kręgi współpracy, co miało na celu zapewnienie bezpieczeństwa całej operacji, a&nbsp;nam właściwej kontroli nad projektem. Najpierw w&nbsp;naszym wewnętrznym kręgu, obejmującym członków zespołu Forbidden Stories, dokonalibyśmy wstępnej weryfikacji danych. Następnie zaprosilibyśmy do współpracy czterech lub pięciu zaufanych partnerów zewnętrznych, stawiając przy tym warunek, by w&nbsp;każdej z&nbsp;tych partnerskich redakcji do prac nad projektem dopuszczony był wyłącznie redaktor naczelny oraz jeden dziennikarz. Pomagaliby nam oni w&nbsp;namierzaniu potencjalnych ofiar inwigilacji Pegasusem, ale w&nbsp;tej początkowej fazie operacji nie mogliby wtajemniczyć w&nbsp;szczegóły nikogo ze swoich redakcyjnych kolegów. Kiedy już mielibyśmy pewność, że zebrany materiał doprowadzi nas do prawdziwych, ważnych historii, moglibyśmy znacznie poszerzyć grono współpracowników o&nbsp;osoby mogące zająć się zgłębieniem konkretnych wątków, na których chcielibyśmy się skupić, osadzeniem ich w&nbsp;politycznym kontekście, a&nbsp;także dotarciem do ofiar Pegasusa i&nbsp;nakłonieniem ich do opowiedzenia swoich osobistych historii. Bastian przestrzegł nas również, żebyśmy nigdy nie dzielili się z&nbsp;nikim z&nbsp;pierwszego kręgu żadnymi informacjami, którymi nie bylibyśmy gotowi podzielić się z&nbsp;osobami z&nbsp;szerszego kręgu.</p>

  <p class="calibre8">Nasz zespół z&nbsp;Forbidden Stories zabrał się już do dzieła; zapewniliśmy też sobie wsparcie Bastiana. Przyszła zatem pora, by umówić się z&nbsp;Claudiem na drugie spotkanie w&nbsp;Berlinie, w&nbsp;którym miał wziąć udział także jego szef z&nbsp;Amnesty International Security Lab. Był to jeszcze bardzo wczesny etap naszej współpracy i&nbsp;wciąż pozostawało do uzgodnienia wiele kwestii dotyczących bezpieczeństwa, logistyki oraz podziału obowiązków między naszymi bardzo różniącymi się od siebie organizacjami. Forbidden Stories było małą i&nbsp;młodą organizacją. Amnesty International była szacowną instytucją z&nbsp;długimi tradycjami, tysiącami pracowników, biurami w&nbsp;ponad 70 krajach i&nbsp;politycznymi imperatywami. Oni mieli superwykwalifikowanych speców od nowoczesnych technologii, my byliśmy na tym polu kompletnymi nowicjuszami. Oni byli obrońcami praw człowieka, my byliśmy dziennikarzami. Mimo to zamierzaliśmy wyruszyć razem w&nbsp;drogę i&nbsp;zobaczyć, dokąd nas ona zaprowadzi. Czuliśmy się gotowi do zaprezentowania przedstawicielom Security Lab planów realizacji naszej części wspólnego zadania i&nbsp;do wysłuchania ich opinii. Kiedy spytałam Bastiana, czy w&nbsp;ciągu najbliższych tygodni mógłby przyjechać z&nbsp;Monachium do Berlina i&nbsp;wziąć udział w&nbsp;spotkaniu z&nbsp;ludźmi z&nbsp;Security Lab, zgodził się.</p>

  <p class="m0-2sp">Podróż do Berlina przypomniała nam, że&nbsp;&ndash; zwłaszcza w&nbsp;dobie pandemii COVID-19&nbsp;&ndash; nawet najstaranniej przygotowane plany trzeba czasem zweryfikować i&nbsp;na bieżąco dostosowywać do okoliczności. Tuż przed wyjazdem do Berlina otrzymałam wiadomość od Bastiana. Poinformował mnie, że musi zostać w&nbsp;Monachium ze względu na sprawy osobiste i&nbsp;poprosił o&nbsp;możliwość wzięcia udziału w&nbsp;naszych spotkaniach z&nbsp;zespołem Amnesty International za pośrednictwem bezpiecznej aplikacji. Mieliśmy wiele do omówienia. Wszyscy zdawaliśmy sobie sprawę, że posiadane przez nas dane to na razie niewiele więcej niż zlepek numerów telefonów i&nbsp;sygnatur czasowych. I&nbsp;nawet ustalenie przez nas tożsamości jak największej liczby użytkowników tych numerów nie dałoby nam żadnych twardych dowodów. Nie bylibyśmy w&nbsp;stanie dowieść nawet tego, że dane te miały związek z&nbsp;działalnością NSO i&nbsp;systemem Pegasus. Jak zauważył Bastian, nasze zadanie różniło się od tego, z&nbsp;którym musiał się uporać przy sprawie Panama Papers. W&nbsp;tamtym przypadku główna trudność polegała na wyjaśnieniu skomplikowanych i&nbsp;mętnych operacji finansowych nieobeznanym z&nbsp;tą tematyką odbiorcom. Większość podmiotów zamieszanych w&nbsp;aferę Panama Papers&nbsp;&ndash; spółki offshore i&nbsp;zakładająca je kancelaria prawna, figuranci zasiadający w&nbsp;zarządach tych spółek, a&nbsp;także ich faktyczni właściciele&nbsp;&ndash; została wymieniona z&nbsp;nazwy lub z&nbsp;nazwiska w&nbsp;milionach e-maili, aktach założycielskich firm i&nbsp;w&nbsp;innych dokumentach przekazanych Bastianowi przez jego informatora.</p>

  <p class="calibre8">Główna trudność naszego zadania polegała tymczasem na znalezieniu w&nbsp;telefonach dowodów na to, że zostały one zaatakowane oprogramowaniem szpiegującym; dysponując takimi dowodami, moglibyśmy stwierdzić, że użytkownicy telefonów, których numery znalazły się na naszej liście, rzeczywiście byli namierzani lub szpiegowani za pomocą Pegasusa, czyli programu opracowanego przez firmę NSO. Zdobycie takich dowodów w&nbsp;dużej mierze zależało od fachowej wiedzy i&nbsp;umiejętności Claudia Guarnieriego. Claudio od lat tropił działalność NSO i&nbsp;innych komercyjnych dostawców systemów cyfrowej inwigilacji. Wraz z&nbsp;Donnchą opracowywali narzędzie do przeprowadzania cyfrowej analizy kryminalistycznej, które miało posłużyć do wyszukiwania w&nbsp;plikach systemowych zainfekowanych urządzeń śladów pozostawionych przez operatorów Pegasusa. Bez Claudia i&nbsp;jego narzędzi nasza lista pozostałaby niemożliwym do rozszyfrowania cyfrowym hieroglifem.</p>

  <p class="calibre8">Potrzebowaliśmy specjalistów z&nbsp;Security Lab, ale my również byliśmy im potrzebni. Naszą rolą było bowiem przekonanie osób, które znalazły się na celowniku Pegasusa, żeby zgodziły się powierzyć nam swoje telefony w&nbsp;celu poddania ich inwazyjnym cyfrowym analizom, przeprowadzonym przez Claudia i&nbsp;Donnchę. Security Lab mogło wytłumaczyć naszym czytelnikom, w&nbsp;jaki sposób działa system Pegasus, natomiast zadaniem Forbidden Stories i&nbsp;naszych medialnych partnerów było wyjaśnienie, dlaczego końcowi użytkownicy systemu wybrali takie, a&nbsp;nie inne cele inwigilacji&nbsp;&ndash; i&nbsp;jakie konsekwencje miało to dla wszystkich, którzy padli ofiarą tych działań. Do Forbidden Stories i&nbsp;współpracujących z&nbsp;nami mediów należało również zadbanie o&nbsp;to, na czym szczególnie zależało Claudiowi i&nbsp;pozostałym członkom zespołu Security Lab: mieliśmy dopilnować, żeby rezultaty ich ciężkiej pracy zostały przedstawione opinii publicznej i&nbsp;nie zostały zignorowane ani zamiecione pod dywan.</p>

  <p class="calibre8">Claudio i&nbsp;jego współpracownicy chcieli swoimi działaniami wywrzeć wpływ na rzeczywistość, a&nbsp;zwłaszcza na sytuację obrońców praw człowieka&nbsp;&ndash; chcieli dać im możliwość skutecznej obrony przed zastraszaniem, którego tak wielu z&nbsp;nich doświadcza w&nbsp;swoich krajach. Ważną częścią misji Amnesty International jest zapewnienie ochrony wszystkim dzielnym ludziom, którzy „ujawniają przypadki naruszenia praw człowieka i&nbsp;domagają się pociągnięcia do odpowiedzialności sprawców tych naruszeń”, jak stwierdziła niedawno Danna Ingleton, szefowa Claudia w&nbsp;Amnesty Tech. „Chcemy mieć pewność, że rozpoznamy potencjalne zagrożenia i&nbsp;zapobiegniemy im, zanim zdążą się urzeczywistnić”.</p>

  <p class="calibre8">W&nbsp;październiku 2020 roku Danna zjawiła się razem z&nbsp;Claudiem i&nbsp;Donnchą w&nbsp;wynajętym przez nas berlińskim mieszkaniu. Claudio był taki, jakim zapamiętałam go z&nbsp;pierwszego spotkania: powściągliwy, rzeczowy, unikający zbędnych słów i&nbsp;gestów. Na klapie jego laptopa nadal widniała naklejka „Przepraszamy za utrudnienia, ale trwa rewolucja”. Miał na sobie obcisłą czapkę narciarską z&nbsp;dzianiny i&nbsp;T-shirt z&nbsp;napisem „Police the Police”<a id="calibre_link-9" href="#calibre_link-7" class="calibre6">**</a>. Wydawał się nastawiony nieco przyjaźniej niż poprzednio, ale wciąż traktował nas z&nbsp;pewną dozą nieufności. Jak sam później przyznał, myślał wtedy: „W&nbsp;co my się właściwie pakujemy?”. „Mieliśmy sporo wątpliwości. Po części dlatego, że nie wiedzieliśmy, co dokładnie oznaczają te dane. Ale myślę, że nasz niepokój wynikał także z&nbsp;obawy, że jako dziennikarze możecie wyciągać zbyt daleko idące wnioski, wyolbrzymiać różne rzeczy i&nbsp;doszukiwać się w&nbsp;tych danych czegoś, czego wcale tam nie było”.</p>

  <p class="calibre8">Było to nasze pierwsze bezpośrednie spotkanie z&nbsp;Danną, która już na wstępie oświadczyła, że uważa ścisłą współpracę z&nbsp;nami za jedyny sposób na doprowadzenie tego projektu do pomyślnego końca. Musieliśmy działać ramię w&nbsp;ramię. Claudio i&nbsp;Donncha byli mistrzami informatyki śledczej, za to Danna miała realny wpływ na decyzje podejmowane w&nbsp;Amnesty Tech. To od niej zależało, czy projekt otrzyma zielone światło. Dała nam do zrozumienia, że jej nadrzędną troską i&nbsp;głównym zadaniem jest zapewnienie bezpieczeństwa naszemu informatorowi. Byliśmy co do tego zgodni.</p>

  <p class="calibre8">Pierwszą część spotkania poświęciłam na przedstawienie naszego planu działania, który był w&nbsp;zasadzie bardziej szczegółowym powtórzeniem tego, co uzgodniliśmy wcześniej z&nbsp;Bastianem. Wyjaśniliśmy Dannie i&nbsp;Claudiowi koncepcję dwóch kręgów współpracowników&nbsp;&ndash; pierwszy miał obejmować kilkoro kolegów z&nbsp;najbardziej zaufanych redakcji; w&nbsp;drugim znaleźć się miało tylu dziennikarzy z&nbsp;całego świata, ilu będzie potrzebnych do dokładnego zbadania najbardziej obiecujących tropów, na jakie natrafimy w&nbsp;początkowej fazie śledztwa. Uprzedziliśmy też naszych rozmówców, że musimy dokończyć nasz obecny projekt, czyli Projekt Kartel, zanim będziemy mogli w&nbsp;pełni poświęcić się pracy nad sprawą Pegasusa. Oznaczało to, że partnerzy z&nbsp;pierwszego kręgu zostaną przez nas poinformowani o&nbsp;projekcie w&nbsp;styczniu 2021 roku, a&nbsp;na początku marca usiądziemy wspólnie i&nbsp;ustalimy szczegółowe kwestie dotyczące dochodzenia. Chcieliśmy zrobić to w&nbsp;trakcie zorganizowanego specjalnie w&nbsp;tym celu spotkania w&nbsp;Paryżu.</p>

  <p class="calibre8">Zamierzaliśmy pracować z&nbsp;tą małą grupą przez kilka kolejnych miesięcy i&nbsp;zidentyfikować przez ten czas tyle potencjalnych ofiar inwigilacji, ile tylko się da, a&nbsp;następnie dostarczyć ich telefony zespołowi Claudia, który poszuka w&nbsp;urządzeniach śladów infekcji Pegasusem. Kiedy upewnimy się, że wyniki analiz faktycznie wskazują na udział firmy NSO i&nbsp;jej klientów w&nbsp;tej zmasowanej kampanii cybernetycznego szpiegostwa, i&nbsp;kiedy będziemy już mieli wybrane konkretne wątki, które chcieliśmy szczegółowo opisać, zaprosimy do współpracy partnerów z&nbsp;drugiego kręgu. Zakładaliśmy, że od tego momentu do daty publikacji minie sześć lub osiem tygodni. Zdawaliśmy sobie sprawę, że te ostatnie miesiące będą dla nas wszystkich&nbsp;&ndash; dla zespołu Forbidden Stories, naszych partnerów, ekipy Security Lab, a&nbsp;zwłaszcza dla naszego informatora&nbsp;&ndash; najbardziej niebezpieczne. Im dłużej będzie trwało śledztwo, im więcej osób będzie w&nbsp;nie zaangażowanych i&nbsp;im więcej właścicieli numerów z&nbsp;listy zostanie zaalarmowanych, że padli ofiarami cyfrowej inwigilacji, tym większe będzie ryzyko, że cała operacja wyjdzie na jaw. Dlatego nie chcieliśmy przeciągać dochodzenia ponad miarę. Poinformowaliśmy Dannę i&nbsp;Claudia, że mamy nadzieję opublikować wyniki śledztwa w&nbsp;czerwcu 2021 roku.</p>

  <p class="calibre8">Laurent i&nbsp;ja bardzo chcieliśmy dowiedzieć się czegoś więcej na temat protokołów bezpieczeństwa, za które odpowiadać miał Claudio i&nbsp;jego zespół. Musieli oni wymyślić sposób, w&nbsp;jaki moglibyśmy komunikować się z&nbsp;zespołem Security Lab oraz z&nbsp;naszymi partnerami medialnymi, a&nbsp;także stworzyć bezpieczną stronę internetową, dzięki której rosnąca liczba uczestników projektu mogłaby dzielić się w&nbsp;czasie rzeczywistym swoimi najnowszymi ustaleniami. Wysłuchałam pogadanki Claudia i&nbsp;Donnchy o&nbsp;bezpieczeństwie w&nbsp;internecie i&nbsp;wyciągnęłam z&nbsp;niej kilka interesujących wniosków. Okazuje się, że wiedza na temat tego, kiedy i&nbsp;gdzie jesteśmy chronieni, jest ważna, ale jeszcze ważniejsze jest zdawanie sobie sprawy z&nbsp;tego, kiedy i&nbsp;gdzie jesteśmy narażeni na niebezpieczeństwo. Zasadniczo w&nbsp;cyfrowym świecie jesteśmy na nie narażeni zawsze i&nbsp;wszędzie. Oto, co mieli na ten temat do powiedzenia Claudio i&nbsp;Donncha:</p>

  <p class="calibre8">„Opieramy się na założeniu, że każde urządzenie może zostać zhakowane”.</p>

  <p class="calibre8">„I&nbsp;dlatego, mimo że regularnie sprawdzamy nasze telefony, to i&nbsp;tak je wyłączamy i&nbsp;zostawiamy w&nbsp;innym pomieszczeniu [za każdym razem, gdy zamierzamy omawiać jakieś wrażliwe tematy]. Albo wychodzimy z&nbsp;biura i&nbsp;omawiamy je podczas spaceru”.</p>

  <p class="calibre8">„Gdybym miał się zamartwiać każdym możliwym rodzajem ataku i&nbsp;tym, czy znajdę odpowiednie środki do jego wykrycia, moje życie stałoby się nie do zniesienia. Musiałbym sprawdzać kolejno wszystkie urządzania. Przeczesać pomieszczenie F-skanerem i&nbsp;innym sprzętem, sprawdzić każde gniazdko elektryczne. Upewnić się, czy żadne anteny nie są skierowane w&nbsp;stronę okna. To po prostu niewykonalne. Zamiast tego trzeba zadać sobie pytanie: «W&nbsp;jaki sposób mogę zminimalizować zagrożenia na poziomie operacyjnym?». I&nbsp;tu z&nbsp;pomocą przychodzi nam kategoryzacja. Organizowanie spotkań tylko w&nbsp;określonych miejscach, nigdy w&nbsp;innych. Jeśli wiem, że mój telefon może zostać zhakowany, to nie używam go do załatwiania ważnych spraw. Nigdy nie mam go przy sobie w&nbsp;trakcie spotkań, na których omawiane są poufne informacje i&nbsp;nie zdradzam mojego numeru nikomu spoza grona zaufanych osób”.</p>

  <p class="calibre8">„Mój laptop wyposażony jest w&nbsp;zabezpieczenia, które w&nbsp;pewnym stopniu ograniczają podatność na cyfrowe ataki, pozwalają blokować próby zainfekowania złośliwym oprogramowaniem i&nbsp;tak dalej. Ale mimo to nie używam tego laptopa do celów prywatnych i&nbsp;nie zabieram go ze sobą na spotkania [dotyczące Projektu Pegasus]. Jeśli posiadam jakieś poufne materiały i&nbsp;obawiam się, że ktoś mógłby włamać się do mojego domu, to pamiętam o&nbsp;tym, by zawsze zabierać je ze sobą. Takie środki ostrożności mają znaczenie”.</p>

  <p class="calibre8">„W&nbsp;ostatecznym rozrachunku procedury bezpieczeństwa operacyjnego okazują się skuteczniejsze od procedur bezpieczeństwa cyfrowego. Do tego się to sprowadza”.</p>

  <p class="m0-2sp">Po kilku godzinach od rozpoczęcia spotkania za pośrednictwem bezpiecznej aplikacji dołączył do nas Bastian. Zrobił wszystko, by rozproszyć ewentualne obawy Danny. Jako osoba z&nbsp;doświadczeniem w&nbsp;prowadzeniu zakrojonych na dużą skalę projektów dziennikarskich opartych na współpracy wielu redakcji, Bastian doskonale zdawał sobie sprawę, że w&nbsp;przypadku takich inicjatyw dyskrecja ma fundamentalne znaczenie. W&nbsp;typowy dla siebie bezpośredni i&nbsp;stanowczy sposób zapewnił Dannę, że nie ma absolutnie żadnego powodu, który mógłby skłonić Laurenta i&nbsp;mnie do ujawnienia tożsamości informatora naszym medialnym partnerom. Publikacja artykułów na temat masowej inwigilacji prowadzonej przez klientów firmy NSO za pomocą systemu Pegasus zależała przecież od tego, czy analitykom z&nbsp;Security Lab uda się znaleźć dowody na zainfekowanie Pegasusem telefonów z&nbsp;listy. Jeśli znajdą takie dowody, nasi koledzy z&nbsp;partnerskich redakcji będą mieli wszystko, czego potrzebują, do przedstawienia tej historii czytelnikom; tożsamość informatora nie będzie miała wówczas znaczenia. Jeśli zaś analiza telefonów nie przyniesie spodziewanego rezultatu, to po prostu nie będzie o&nbsp;czym pisać.</p>

  <p class="calibre8">W&nbsp;toku dyskusji przeprowadzonych z&nbsp;Donną i&nbsp;jej kolegami podczas naszego dwudniowego pobytu w&nbsp;Berlinie doszliśmy do wniosku, że najlepiej będzie, jeśli wszystkie zaangażowane w&nbsp;projekt redakcje opublikują swoje teksty jednocześnie. Początkowo rozważaliśmy inne rozwiązanie&nbsp;&ndash; publikowanie artykułów falami, na przestrzeni kilku tygodni lub nawet miesięcy, według kryterium geograficznego, zaczynając na przykład od artykułu o&nbsp;cyberinwigilacji prowadzonej na zlecenie klientów NSO z&nbsp;regionu Zatoki Perskiej; następnie, w&nbsp;kilkutygodniowych odstępach, ukazałyby się analogiczne teksty dotyczące Indii, Meksyku czy Maroka. Ostatecznie uznaliśmy, że byłoby to zbyt ryzykowne, ponieważ niektórzy z&nbsp;naszych medialnych partnerów mogliby zrezygnować z&nbsp;publikacji pod wpływem nacisków ze strony zespołu prawnego NSO. Zdecydowaliśmy więc, że redakcje z&nbsp;całego świata opublikują swoje pierwsze artykuły tego samego dnia, po czym w&nbsp;ciągu kilku następnych dni ukaże się seria bardziej szczegółowych raportów. Ujawnienie szokującej skali wykorzystania Pegasusa do zastraszania i&nbsp;uciszania dziennikarzy oraz obrońców praw człowieka na całym świecie stanowiłyby rodzaj nowego partnerstwa Forbidden Stories i&nbsp;Amnesty Tech, wpisującego się w&nbsp;misję obu organizacji, czyli obronę dziennikarzy i&nbsp;działaczy na rzecz praw człowieka.</p>

  <p class="calibre8">Wyglądało na to, że już po pierwszych rozmowach z&nbsp;Claudiem i&nbsp;Danną udało nam się uzgodnić kierunek dalszego działania. Miałam całkiem dobre pojęcie o&nbsp;tym, jakie kroki i&nbsp;w&nbsp;jakiej kolejności powinniśmy przedsięwziąć, aby w&nbsp;bezpieczny sposób doprowadzić do publikacji wyników naszego dochodzenia. Czekające nas zadanie zaczynało wydawać się wykonalne.</p>

  <p class="m0-2sp">Podczas naszego pobytu w&nbsp;Berlinie napotkaliśmy pewien nieoczekiwany problem. W&nbsp;czasie, który upłynął od naszego poprzedniego spotkania w&nbsp;stolicy Niemiec, Claudio i&nbsp;Donncha zdołali ustalić tożsamość wielu kolejnych użytkowników numerów telefonów z&nbsp;naszej listy. Jak stwierdził Claudio, dobra wiadomość była taka, że było wśród nich całkiem sporo osób wymienionych jako ofiary inwigilacji za pomocą Pegasusa w&nbsp;pozwie przeciw firmie NSO, złożonym w&nbsp;2019 roku w&nbsp;amerykańskim sądzie przez prawników reprezentujących WhatsApp. Zespół Security Lab odkrył również, że wiele numerów z&nbsp;listy należało do urzędników państwowych. Claudio nie przywiązywał specjalnej uwagi do ich obecności na liście&nbsp;&ndash; nie było żadnym zaskoczeniem, że różne rządy szpiegują się nawzajem, a&nbsp;poza tym urzędnicy państwowi mogą liczyć na ochronę ze strony rozmaitych rządowych instytucji i&nbsp;dlatego nie potrzebowali naszej pomocy&nbsp;&ndash; tym niemniej chciał, żebyśmy rzucili okiem na niektóre nazwiska.</p>

  <p class="calibre8">Laurent i&nbsp;ja zabraliśmy się za przeglądanie fragmentu listy, na którym figurowały potencjalne cele inwigilacji wskazane najprawdopodobniej przez klienta NSO z&nbsp;Maroka. Znajdowały się tam między innymi nazwiska członków francuskiego parlamentu i&nbsp;ministrów francuskiego rządu. I&nbsp;wtedy zauważyłam nazwisko, na widok którego przez moment zaparło mi dech. „Laurent”, powiedziałam, wskazując na ekran. „Spójrz na to”. Macron. Emmanuel Macron. Urzędujący prezydent Republiki Francuskiej. Głowa państwa będącego jedną z&nbsp;najbardziej szanowanych demokracji w&nbsp;Europie. Nasz prezydent był na liście, był potencjalnym celem. „To poważna sprawa”, pomyślałam. „I&nbsp;poważny kłopot”.</p>

  <p class="calibre8">Laurent miał podobne odczucia. Zdumiało go przekonanie o&nbsp;absolutnej bezkarności, jakie musieli żywić ludzie ośmielający się szpiegować prezydenta Francji. Decyzję o&nbsp;umieszczeniu prezydenta Macrona na liście podjął przypuszczalnie jakiś wysoko postawiony członek organizacji, która na pewno zrobiłaby wszystko, by cała sprawa nie wyszła na jaw. „Kiedy zobaczyłem nazwisko Macrona&nbsp;&ndash; powiedział mi później Laurent&nbsp;&ndash; uświadomiłem sobie, jak bardzo niebezpieczny może być dostęp do tej listy”.</p>

  <p class="calibre8">Oboje momentalnie uzmysłowiliśmy też sobie komplikacje, jakie mogłyby się pojawić, gdybyśmy odkryli, że na celowniku klientów NSO znalazły się także inne głowy państw. Informacja o&nbsp;tym, że osobisty telefon komórkowy Emmanuela Macrona, a&nbsp;być może także telefony innych prominentnych światowych przywódców zostały „przejęte” przez obce służby wywiadowcze, prawdopodobnie przyćmiłaby ten aspekt afery, który był najważniejszy z&nbsp;naszego punktu widzenia, czyli zagrożenie bezpieczeństwa dziennikarzy i&nbsp;obrońców praw człowieka. Poza tym ani rząd francuski, ani żaden inny nie udostępniłby nam komórki swojego urzędnika, nie mówiąc już o&nbsp;prezydencie, żeby Claudio mógł poddać ją cyfrowej analizie kryminalistycznej. A&nbsp;co, jeśli odkrylibyśmy dowody, że na liście znajdowały się numery telefonów opozycyjnych polityków z&nbsp;podejrzanych państw-klientów NSO, takich jak Indie, Meksyk czy Ghana? Gdybyśmy zaalarmowali te osoby jeszcze przed opublikowaniem naszych artykułów, mogłoby to narazić na szwank prowadzone przez nas śledztwo; inwigilowani politycy zapewne zechcieliby natychmiast nagłośnić całą sprawę i&nbsp;nie byliby skłonni do zachowania przekazanych im informacji w&nbsp;tajemnicy, nawet gdyśmy ich o&nbsp;to poprosili. No i&nbsp;czy nasi partnerzy medialni z&nbsp;tych krajów zgodziliby się wstrzymać z&nbsp;opublikowaniem takiego sensacyjnego materiału do czasu zakończenia naszego wspólnego dochodzenia? Wniosek był następujący: informacja o&nbsp;znalezieniu na liście prywatnego numeru telefonu Macrona oraz wszelkie konsekwencje tego faktu z&nbsp;pewnością mogły przyciągnąć do naszego projektu dodatkowych partnerów, jak również nadać rozgłos końcowej publikacji, ale zarazem była to informacja, z&nbsp;którą należało obchodzić się bardzo ostrożnie.</p>

  <p class="m0-2sp">Ta nowa komplikacja bladła jednak przy najbardziej palącym problemie&nbsp;&ndash; problemie, na którego rozwiązanie ani ja, ani reszta zespołu Forbidden Stories nie mieliśmy większego wpływu. W&nbsp;tym przypadku wszystko zależało bowiem od tego, czy za pomocą opracowanego przez Claudia narzędzia do cyfrowej analizy kryminalistycznej uda się znaleźć potrzebne nam dowody w&nbsp;telefonach komórkowych, których numery znajdowały się na liście. Gdyby Security Lab nie było w&nbsp;stanie dostarczyć twardych dowodów, na podstawie których moglibyśmy wskazać sprawców zainfekowania telefonów Pegasusem, to NSO i&nbsp;klienci tej firmy&nbsp;&ndash; w&nbsp;tym najbardziej okrutne reżimy na świecie&nbsp;&ndash; dalej prowadziliby cybernetyczną inwigilację, przejmując kontrolę nad telefonami komórkowymi z&nbsp;taką samą bezczelną zuchwałością, z&nbsp;jaką piraci i&nbsp;korsarze dokonywali kiedyś abordaży statków. A&nbsp;ofiary inwigilacji nadal odczuwałyby jej skutki.</p>

  <p class="calibre8">Nie miałam wystarczającej wiedzy ani umiejętności, żeby zgłębić techniczne aspekty narzędzia stworzonego w&nbsp;Security Lab, ale po spędzeniu naprawdę wielu godzin w&nbsp;towarzystwie Claudia moje zaufanie do niego rosło. Wiedziałam, że twardo stąpa po ziemi i&nbsp;nie grozi mu popadnięcie w&nbsp;nadmierny optymizm. Claudio był opanowany, konkretny i&nbsp;bardzo rozważny&nbsp;&ndash; czasami wręcz irytująco rozważny. Gdy zadawałam mu jakieś pytanie, zwłaszcza jeśli dotyczyło ono kwestii związanych z&nbsp;technologią, odpowiedź zawsze poprzedzona była krótką chwilą namysłu&nbsp;&ndash; i&nbsp;zawsze okazywała się celna i&nbsp;precyzyjna. Kiedy zastanawiał się nad odpowiedzią, oczami wyobraźni widziałam koła zębate obracające się w&nbsp;jego głowie. Claudio był również skromny aż do przesady. Narzędzie analityczne, które stworzył wraz z&nbsp;Donnchą, nie było doskonałe&nbsp;&ndash; sami wielokrotnie nam to powtarzali&nbsp;&ndash; ale przecież nie ma rzeczy doskonałych. Chodziło o&nbsp;to, żeby stale je ulepszać w&nbsp;miarę postępów naszego śledztwa. Sukces zależał od ciężkiej pracy, cierpliwości i&nbsp;staranności Claudia i&nbsp;jego kolegów; od tego, czy okażą się lepsi w&nbsp;tropieniu cyfrowych śladów niż NSO w&nbsp;ich zacieraniu.</p>

  <p class="calibre8">Przy okazji naszego spotkania w&nbsp;Berlinie Claudio i&nbsp;Donncha zaprezentowali nam wersję demonstracyjną opracowywanego przez nich narzędzia. Dla Laurenta było to niezbyt przyjemne doświadczenie. Zgodził się na poddanie swojego telefonu cyfrowej analizie kryminalistycznej. Na pozór było to bardzo proste&nbsp;&ndash; wystarczyło, że oddał telefon w&nbsp;ręce Claudia i&nbsp;Donnchy, a&nbsp;oni wykonali kopię zapasową całej pamięci urządzenia, po czym przepuścili ją przez program zainstalowany na laptopie Security Lab. Proces ten okazał się jednak zaskakująco pracochłonny. Donncha wpisał jakąś komendę i&nbsp;utkwił wzrok w&nbsp;czymś, co dla mnie było niezrozumiałym ciągiem znaków wyświetlających się na ekranie laptopa. Ale Donncha nie wpatrywał się w&nbsp;ekran bezczynnie. Klikał różne linie kodu i&nbsp;wprowadzał kolejne komendy; co pewien czas sprawdzał ponownie wcześniejsze fragmenty i&nbsp;w&nbsp;razie potrzeby wpisywał nowe polecenie.</p>

  <p class="calibre8">Laurent stwierdził, że miał wrażenie, jakby oglądał scenę z&nbsp;filmu dokumentalnego o&nbsp;programistach, w&nbsp;który wpleciono jego wątek osobisty. I&nbsp;trudno mu się dziwić&nbsp;&ndash; na laptopie Security Lab znajdowało się przecież mnóstwo danych dotyczących jego życia zawodowego i&nbsp;prywatnego. Laurent z&nbsp;jednej strony chciał się upewnić, czy jego telefon nie został zainfekowany oprogramowaniem szpiegującym, a&nbsp;z&nbsp;drugiej odczuwał dyskomfort związany z&nbsp;przekazaniem obcym ludziom dostępu do swoich myśli, wiadomości i&nbsp;zdjęć zapisanych w&nbsp;pamięci urządzenia.</p>

  <p class="calibre8">Podczas gdy Donncha wprowadzał na klawiaturze coraz to nowe komendy, Laurent nachylał się coraz bardziej w&nbsp;stronę ekranu, aż w&nbsp;końcu jego ramię dotknęło ramienia Donnchy. Laurent był podekscytowany, niespokojny i&nbsp;zaintrygowany&nbsp;&ndash; widziałam to po nim wyraźnie. Znałam go w&nbsp;końcu wystarczająco długo.</p>

  <p class="calibre8">Laurent Richard i&nbsp;ja spotkaliśmy się po raz pierwszy piętnaście lat wcześniej, przy ekspresie do kawy w&nbsp;siedzibie publicznej stacji telewizyjnej France 3, dla której oboje wówczas pracowaliśmy. Byliśmy rówieśnikami, oboje zbliżaliśmy się do trzydziestki, ale pod względem pozycji zawodowej bardzo się różniliśmy. Ja byłam dość mało znaną reporterką polityczną, wysyłaną na różne publiczne wydarzenia, polityczne spotkania lub konferencje w&nbsp;celu zbierania „petites phrases”, czyli barwnych cytatów i&nbsp;anegdotek, które nadawały się bardziej do rubryki plotkarskiej niż do serwisu informacyjnego i&nbsp;były wykorzystywane głównie do wykpiwania ważnych i&nbsp;wpływowych osób. Zbieranie takich materiałów dawało przelotną satysfakcję&nbsp;&ndash; zupełnie jak jedzenie cukierków, które szybko rozpływają się w&nbsp;ustach, wywołując krótkotrwały cukrowy haj&nbsp;&ndash; ale nie miało wiele wspólnego z&nbsp;poważnymi tematami. Laurent tymczasem wyrobił już sobie renomę jako reporter popularnego, emitowanego raz w&nbsp;miesiącu programu śledczego <em class="calibre5">Pièces à Conviction</em>. Zajmował się naprawdę poważnym dziennikarstwem.</p>

  <p class="calibre8">Kiedy go poznałam, pracował akurat nad reportażem na temat tajemniczych okoliczności zatonięcia łodzi rybackiej u&nbsp;wybrzeży Kornwalii. Próbował zweryfikować informacje mówiące o&nbsp;tym, że brytyjski okręt podwodny, który brał udział w&nbsp;odbywających się w&nbsp;tamtym rejonie międzynarodowych manewrach morskich, przypadkowo spowodował zatonięcie rybackiego kutra, przyczyniając się tym samym do śmierci pięciu członków jego załogi. To było dziennikarskie śledztwo z&nbsp;gatunku tych, które Laurent uwielbia: trudne, a&nbsp;zarazem zagrażające ludziom z&nbsp;kręgów władzy. Takie, które mogą wpędzić cię w&nbsp;kłopoty. „Oni lubią sekrety”, powiedział kapitan jednego ze statków ratowniczych po tym, jak po raz pierwszy w&nbsp;życiu zobaczył okręt podwodny w&nbsp;miejscu, w&nbsp;którym prowadzono akcję ratowania rozbitków.</p>

  <p class="calibre8">Przez następne dziesięć lat obserwowałam karierę Laurenta z&nbsp;rosnącym zainteresowaniem i&nbsp;coraz większym szacunkiem dla jego osiągnięć. Stworzył nowy program śledczy, <em class="calibre5">The Infiltrators</em>, którego reporterzy działali pod przykrywką, prowadząc naprawdę niebezpieczne śledztwa. Sam Laurent przeniknął do najstraszniejszej sieci przestępczej, jaką mogę sobie wyobrazić&nbsp;&ndash; kręgu pedofilów działających w&nbsp;dark necie. Kiedy reportaż został wyemitowany w&nbsp;2010 roku, informacje o&nbsp;tym trafiły na pierwsze strony gazet w&nbsp;całej Francji; zebrany przez Laurenta materiał doprowadził do aresztowania dwudziestu dwóch osób. Kilka dni po emisji spotkałam się z&nbsp;Laurentem na lunchu; przyznał wtedy, że był głęboko wstrząśnięty strasznymi zdjęciami i&nbsp;filmami, które musiał oglądać w&nbsp;trakcie pracy nad reportażem.</p>

  <p class="calibre8">Laurent opowiedział mi również o&nbsp;swoich planach na stworzenie nowego programu telewizyjnego, który ostatecznie wszedł na antenę pod nazwą <em class="calibre5">Cash Investigation</em>. Zaproponował mi pracę. Miałam wtedy dość dziennikarstwa politycznego i&nbsp;zajmowałam się prowadzeniem dla innego kanału telewizyjnego dochodzeń dotyczących działalności prywatnych korporacji. Była to wciągająca i&nbsp;satysfakcjonująca praca (ze stałą wypłatą). Ponieważ niedawno zostałam matką, uznałam, że w&nbsp;mojej sytuacji nierozsądnie byłoby porzucić stabilną posadę i&nbsp;przejść do redakcji programu, który nawet jeszcze nie wystartował. Nie skorzystałam więc z&nbsp;propozycji Laurenta, czego potem szczerze żałowałam. Od momentu pojawienia się na antenie w&nbsp;2012 roku <em class="calibre5">Cash Investigation </em>przyciągał widzów świeżym podejściem do telewizyjnego dziennikarstwa śledczego. Tematyka programu obejmowała między innymi uchylanie się od płacenia podatków, działalność korporacyjnych lobbystów, konflikty interesów na szczytach władzy, zjawisko greenwashingu i&nbsp;techniki neuromarketingowe; wszystko przedstawione w&nbsp;niebanalny i&nbsp;ciekawy sposób, pomagający widzom zrozumieć skomplikowane zagadnienia polityczne i&nbsp;ekonomiczne.</p>

  <p class="calibre8">Laurent od początku istnienia programu odcisnął na nim swoje piętno; zespół <em class="calibre5">Cash Investigation </em>śmiało podejmował trudne tematy i&nbsp;nie stronił od ryzykownych śledztw. W&nbsp;odróżnieniu od zdecydowanej większości osób ze środowiska telewizyjnego, Laurent nigdy nie mówił o&nbsp;wskaźnikach oglądalności. Liczyła się dla niego wyłącznie jakość pracy reporterskiej. <em class="calibre5">Cash Investigation</em> szybko stał się Świętym Graalem dla wszystkich dziennikarzy telewizyjnych&nbsp;&ndash; w&nbsp;tym także dla mnie&nbsp;&ndash; którzy chcieli realizować długie i&nbsp;wnikliwe reportaże śledcze.</p>

  <p class="calibre8">W&nbsp;2015 roku zadzwoniłam do Laurenta i&nbsp;przekonałam go, żeby przyjął mnie do zespołu<em class="calibre5"> Cash Investigation</em>; on sam w&nbsp;tym czasie nosił się już z&nbsp;zamiarem opuszczenia redakcji programu. Myślami był przy swoim kolejnym projekcie&nbsp;&ndash; Forbidden Stories. Jak sam przyznał, był to najbardziej odjechany ze wszystkich trzech projektów, o&nbsp;których opowiadał mi przez lata: najdalszy od głównego nurtu dziennikarstwa, być może najbardziej niebezpieczny, a&nbsp;na pewno najtrudniejszy. Otóż Laurent zamierzał przekonać rzeszę rywalizujących ze sobą i&nbsp;nierzadko mających dość ciasne horyzonty dziennikarzy, by zaczęli współpracować w&nbsp;celu dokończenia pracy rozpoczętej przez jakiegoś innego dziennikarza (pracy, która, nawiasem mówiąc, doprowadziła do jego śmierci)… i&nbsp;to wszystko w&nbsp;imię większego dobra? Doświadczenie nauczyło mnie jednak, by nie wątpić w&nbsp;Laurenta Richarda.</p>

  <p class="calibre8">Minęło trochę czasu, zanim zakończyłam pracę w&nbsp;<em class="calibre5">Cash Investigation</em>, ale kiedy w&nbsp;2019 roku przyjęłam w&nbsp;końcu zaoferowane mi przez Laurenta stanowisko redaktorki zarządzającej w&nbsp;Forbidden Stories, nie miałam wątpliwości co do słuszności mojej decyzji o&nbsp;podążeniu za nim w&nbsp;ten dziwny, nowy świat dziennikarstwa opartego na współpracy w&nbsp;celu przywrócenia głosu dziennikarzom, którym zamknięto usta. Na podjęcie tej decyzji duży wpływ miały moje osobiste doświadczenia. Urodziłam się w&nbsp;Egipcie pod koniec lat siedemdziesiątych. Mój ojciec był Francuzem, a&nbsp;matka Egipcjanką; dorastałam w&nbsp;Syrii i&nbsp;w&nbsp;Turcji i&nbsp;wiedziałam, co to znaczy żyć w&nbsp;kraju, w&nbsp;którym wolność słowa nie jest prawem, lecz luksusem&nbsp;&ndash; i&nbsp;to luksusem potencjalnie niebezpiecznym dla każdego, kto próbuje z&nbsp;niego korzystać. Uczniowie w&nbsp;Europie Zachodniej, Kanadzie czy Stanach Zjednoczonych czytają w&nbsp;szkołach <em class="calibre5">Rok 1984</em>, ale mają niewielkie pojęcie o&nbsp;tym, że miliardy ludzi na całym świecie zmuszone są żyć na co dzień w&nbsp;opresyjnym&nbsp;&ndash; a&nbsp;w&nbsp;niektórych przypadkach pełnym fizycznej przemocy&nbsp;&ndash; koszmarze, podobnym do tego, który George Orwell opisał w&nbsp;swojej powieści. Znałam aż za dobrze to rozpaczliwe, duszące poczucie braku wolności. Aż nazbyt dobrze pamiętam ostrzeżenia, które słyszałam z&nbsp;ust rodziców: nie rozmawiaj o&nbsp;polityce poza domem. Potencjalne konsekwencje takich rozmów były zbyt straszne, by podejmować to ryzyko. Zostałam dziennikarką, ponieważ chciałam lepiej zrozumieć otaczający mnie świat i&nbsp;móc swobodnie i&nbsp;bez obaw objaśniać go innym.</p>

  <p class="calibre8">Dlatego kiedy w&nbsp;2020 roku znalazłam się w&nbsp;Berlinie, próbując wraz z&nbsp;Laurentem uruchomić kolejny projekt Forbidden Stories, czułam się trochę tak, jakbym wypełniała swoje przeznaczenie. To było dokładnie to miejsce, w&nbsp;którym zawsze pragnęłam się znaleźć.</p>

  <p class="calibre8">Ramię Laurenta wciąż dotykało ramienia Donnchy, a&nbsp;jego głowa przysunęła się jeszcze bliżej laptopa. Widziałam, jak uważnie skanuje wzrokiem wyświetlające się na ekranie linie kodu i&nbsp;komendy. Wydawało się, że trwa to całą wieczność, aż wreszcie Donncha stwierdził: „Jesteś czysty. Wszystko w&nbsp;porządku”. Telefon Laurenta nie został zainfekowany Pegasusem. „Teraz to wszystko skasuję”, dodał Donncha. Zdając sobie sprawę z&nbsp;dyskomfortu odczuwanego przez Laurenta na myśl o&nbsp;tym, że cała zawartość jego telefonu znajduje się na cudzym laptopie, Donncha upewnił się, że Laurent na własne oczy przekona się, że wszystkie te dane zostaną usunięte z&nbsp;dysku laptopa. „Tutaj”, powiedział. „Popatrz uważnie”.</p>

  <p class="m0-2sp">Ten dyskomfort&nbsp;&ndash; ja też go czułam, gdy Donncha sprawdzał później mój telefon&nbsp;&ndash; był przypomnieniem, że proces cyfrowej analizy kryminalistycznej jest sam w&nbsp;sobie inwazyjny, choć oczywiście nie do tego stopnia, co inwigilacja prowadzona za pomocą oprogramowania NSO. Tym niemniej tamto nieprzyjemne doświadczenie uświadomiło nam, jak wielkim wyzwaniem będzie nakłonienie potencjalnych ofiar tej inwigilacji do udostępnienia ich telefonów do wglądu obcej w&nbsp;gruncie rzeczy osobie. Na pierwszy ogień wybraliśmy naszego dziennikarskiego partnera, Jorge Carrasco. Musieliśmy go przekonać, by zgodził się na przeprowadzenie przez Claudia i&nbsp;Donnchę analizy jego telefonu, a&nbsp;jednocześnie nie mogliśmy na razie ujawnić mu wielu istotnych informacji: istnienia listy, jej związku z&nbsp;NSO, a&nbsp;także tego, że jego telefon mógł zostać zainfekowany najpotężniejszym narzędziem cybernetycznym na rynku, Pegasusem.</p>

  <p class="calibre8">Paloma miała za kilka tygodni wybrać się do Meksyku, aby domknąć pewne wątki dochodzenia w&nbsp;ramach Projektu Kartel; przy okazji mogłaby spotkać się z&nbsp;Jorge w&nbsp;cztery oczy, bez telefonów i&nbsp;laptopów, i&nbsp;spróbować przekonać go do naszego planu. Logistyka podróży do Meksyku była poważnie utrudniona przez pandemię. Szczepionki przeciw COVID-19 były nadal w&nbsp;fazie testów; istniała nadzieja na uzyskanie skutecznego remedium na koronawirusa, nie było to jednak jeszcze nic pewnego. Liczba zachorowań i&nbsp;hospitalizacji rosła w&nbsp;zastraszającym tempie. Ograniczenia w&nbsp;podróżowaniu sprawiły, że było mało prawdopodobne, by ktokolwiek z&nbsp;Security Lab mógł udać się do Mexico City i&nbsp;przebadać telefon Jorge na miejscu. Donncha zamierzał więc zmodyfikować platformę analityczną Security Lab, aby umożliwić przeprowadzenie analizy telefonu komórkowego na odległość, z&nbsp;pomocą przebywającej na miejscu osoby, której wystarczyłaby do tego nawet niewielka wiedza na temat badań cybernetycznych. Pomysł był taki, że Paloma wykona kopię zapasową pamięci iPhone’a Jorge i&nbsp;prześle plik do Berlina, gdzie Claudio i&nbsp;Donncha będą mogli użyć swojej magii.</p>

  <p class="calibre8">Claudio z&nbsp;Donnchą zdołali stworzyć zdalną wersję platformy na czas i&nbsp;poinstruowali Palomę, co ma zrobić. Claudio nie obiecywał, że wyprawa do Meksyku zakończy się sukcesem. Najlepsze, co mógł nam zaoferować, to zapewnienie: „Wbrew temu, co twierdzi NSO, znalezienie śladów Pegasusa przy użyciu technik informatyki śledczej nie jest niemożliwe”. Pod koniec października 2020 roku nasza nadzieja na zdemaskowanie NSO została wgrana na laptopa Palomy, która udała się w&nbsp;długi lot z&nbsp;Paryża do Mexico City, prosto w&nbsp;rozwartą paszczę bestii: historii NSO/Pegasus.</p>

  <div class="przypisy">
    <p class="przypis"><a id="calibre_link-6" href="#calibre_link-8" class="calibre6">*</a> Pseudonim informatora w&nbsp;sprawie Panama Papers. <em class="calibre9">John Doe</em> to także używane w&nbsp;USA określenie mężczyzny o&nbsp;nieustalonej tożsamości (odpowiednik polskiego określenia n/n, czyli nieznany/niezidentyfikowany) (przyp. tłum.).</p>

    <p class="przypis"><a id="calibre_link-7" href="#calibre_link-9" class="calibre6">**</a> W&nbsp;wolnym tłumaczeniu: pilnujcie pilnujących (przyp. tłum.).</p>
  </div>
</div>




</body></html>
