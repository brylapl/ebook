<html>
	<head>
		<meta http-equiv="Content-Type" content="text/html;charset=utf-8" />
		<title>Każdy twój ruch</title>
		<script src="https://cdn.jsdelivr.net/npm/@tailwindcss/browser@4"></script>
		<style>
  h1,h2,p {
   margin-left:3px;
  }
h1.numer, h1.numer1 {
   text-align:center;
   font-size: 30px;
   font-weight: bold;
  }

h1.tytul {
   text-align:center;
   font-size: 24px;
   font-weight: bold;
  }
			
  h2 {
   text-align:center;
   font-size: 24px;
   font-weight: bold;
  }

.twitter-bold {
	font-weight: bold;
}

p.twitter {
	margin-left: 2em;

span.bold {
	font-weight: bold;
}

p.font-bold {
	font-weight: bold;
}
	

p.center {
	text-align:center;
}

 </style>
</head>
<body>




<div class="calibre1" id="calibre_link-6">
  <section type="chapter" role="doc-chapter" class="calibre">
    <h1 class="numer">Rozdział 1</h1>

    <h1 class="tytul">Natalie</h1>

    <p class="calibre8">Natalie Beare zapomniała, co znaczy normalne życie. Nie pamięta, jak to jest wychodzić z&nbsp;pracy bez ściskania w&nbsp;żołądku, unosić rękę na do widzenia i&nbsp;oddychać z&nbsp;ulgą, kiedy drzwi do budynku zamykają się za nią. Zapomniała, jak to jest iść do metra, nie zwracając większej uwagi na mijających ją ludzi. Jak miło jest usiąść w&nbsp;wagonie i&nbsp;zatracić się w&nbsp;lekturze.</p>

    <p class="calibre8">W chwili, gdy Jamie odzyskał wolność, ona straciła swoją.</p>

    <p class="calibre8">Stoi przy oknie rozciągającym się na całą ścianę biura i&nbsp;patrzy na ludzi wychodzących z&nbsp;budynku, jak rozmawiają, śmieją się albo wbijają wzrok w&nbsp;ekrany telefonów. Przenosi spojrzenie na ulicę, na restaurację naprzeciwko, na kanał i&nbsp;przejeżdżające samochody. Szuka wzrokiem kogoś, kto nie pasuje do tej scenerii, kogoś, kto nie idzie z&nbsp;pracy do domu. Kogoś, kto stoi nieruchomo, kogo nie powinno tu być: ciemnej sylwetki na fotelu kierowcy lub opartej o&nbsp;słup latarni; samotnej postaci, która obserwuje budynek, wypatruje jej, czeka, aż ona wyjdzie.</p>

    <p class="calibre8">Telefon w&nbsp;jej dłoni pika &ndash; to wiadomość z&nbsp;grupy na WhatsAppie.</p>

    <p class="calibre8">Alex: <span class="sms">Uważaj. Jeśli go zauważysz, wejdź do najbliższego sklepu albo poproś kogoś, żeby cię odprowadził. Nie zostawaj z&nbsp;nim sama.</span></p>

    <p class="calibre8">River: <span class="sms">Jak go zobaczysz, dzwoń na policję!</span></p>

    <p class="calibre8">Zanim zdąży odpisać, telefon znowu pika dwukrotnie.</p>

    <p class="calibre8">River: <span class="sms">Chcesz, żebym przyjechał i&nbsp;spotkał się z&nbsp;tobą w&nbsp;biurze?</span></p>

    <p class="calibre8">Lucy: <span class="sms">Jesteśmy z&nbsp;tobą. Daj znać, jak tylko dotrzesz do domu.</span></p>

    <p class="calibre8">Kiedy dowiedziała się, że Jamie wyszedł na zwolnienie warunkowe, rodzina robiła wszystko, żeby ją uspokoić: „Nie będzie cię szukać”, „Teraz wszystko będzie inaczej”, „Jeśli zbliży się na sto metrów, wróci do więzienia”.</p>

    <p class="calibre8">„Nie rozumiecie, jak to jest”, powtarzała raz za razem.</p>

    <p class="calibre8">Powiedziała policjantowi zajmującemu się kontaktami z&nbsp;ofiarami, jak bardzo się boi. Błagała, żeby jej pomógł, na co usłyszała, że powinna zmienić nazwisko i&nbsp;numer telefonu, przeprowadzić się i&nbsp;znaleźć nową pracę.</p>

    <p class="calibre8">&ndash;&nbsp;To nic nie da. On mnie znajdzie. Zawsze mnie znajduje.</p>

    <p class="calibre8">Szukała pomocy w&nbsp;internecie i&nbsp;natknęła się na zamkniętą grupę dla ofiar stalkingu. Nie znalazła pola „Dołącz”, więc musiała zadzwonić pod wskazany numer, żeby porozmawiać z&nbsp;jednym z&nbsp;adminów. Popłakała się, tłumacząc, przez co przeszła, a&nbsp;później znowu, kiedy dowiedziała się, że została przyjęta do grupy. Przeczytała dziesiątki postów, ale najbardziej przyciągały ją te pisane przez innych Brytyjczyków; ich historie i&nbsp;doświadczenia odzwierciedlały jej własne. Kiedy jedna z&nbsp;kobiet mieszkających w&nbsp;Londynie postanowiła przenieść rozmowę poza forum i&nbsp;założyła grupę na WhatsAppie, Natalie otrzymała zaproszenie.</p>

    <p class="calibre8">&ndash;&nbsp;Gotowa do wyjścia, Nat?</p>

    <p class="calibre8">W drugim końcu wyłożonego szarą wykładziną pomieszczenia jej koleżanka z&nbsp;pracy, Claire, wstaje od biurka. Nie są z&nbsp;Natalie blisko, ale zwykle chodzą razem na stację Canary Wharf (to Natalie wpadła na ten pomysł).</p>

    <p class="calibre8">&ndash;&nbsp;Tak.</p>

    <p class="calibre8">Natalie w&nbsp;pośpiechu odpisuje przyjaciołom z&nbsp;grupy:</p>

    <p class="calibre8"><span class="sms">Dzięki. River, to bardzo miło z&nbsp;twojej strony, ale dziś znowu idę na stację z&nbsp;Claire. Napiszę, kiedy będę już w&nbsp;domu. Uważajcie na siebie. Wkrótce się odezwę. x</span></p>

    <p class="calibre8">&ndash;&nbsp;Hej, Nat! &ndash; Claire przytrzymuje otwarte drzwi. &ndash; Chodź. Niektórzy chcą iść do domu.</p>

    <p class="text-center">• • •</p>

    <p class="calibre8">W drodze z&nbsp;budynku Barclays na stację metra Canary Wharf Natalie stara się słuchać Claire, ale jej udział w&nbsp;rozmowie ogranicza się do sporadycznego „aha” albo kiwnięcia głową. Żałuje, że nie wzięła płaszcza, bo we wrześniowym powietrzu wyczuwa się chłód. Patrzy na twarze mijanych mężczyzn: pracowników biurowych w&nbsp;garniturach i&nbsp;eleganckich butach stukających o&nbsp;chodnik, robotników w&nbsp;kamizelkach odblaskowych, pieszych w&nbsp;adidasach i&nbsp;z&nbsp;plecakami.</p>

    <p class="calibre8">Mało prawdopodobne, że Jamie ją tu znajdzie. Odkąd trafił za kratki, dwukrotnie zmieniła pracę. Ma konto na Facebooku pod zmienionym nazwiskiem oraz prywatne konto na Instagramie i&nbsp;trzyma się z&nbsp;daleka od TikToka i&nbsp;Twittera. Ale „mało prawdopodobne” wcale jej nie uspokaja i&nbsp;Natalie nadal jest przerażona.</p>

    <p class="calibre8">&ndash;&nbsp;Widzimy się jutro, tak?</p>

    <p class="calibre8">Na dźwięk głosu Claire Natalie odrywa wzrok od mężczyzny w&nbsp;czarnym płaszczu, który właśnie przebiegł obok nich, kierując się w&nbsp;stronę Elizabeth Line.</p>

    <p class="calibre8">Stoją na stacji, kilka metrów od ruchomych schodów, na ziemi niczyjej między Elizabeth Line a&nbsp;Jubilee Line. Claire przestępuje z&nbsp;nogi na nogę i&nbsp;poprawia pasek torebki. Natalie uśmiecha się niepewnie. Nie są jeszcze na etapie obejmowania się na pożegnanie i&nbsp;na chwilę zapada między nimi niezręczna cisza. W&nbsp;końcu Claire unosi rękę i&nbsp;mówi:</p>

    <p class="calibre8">&ndash;&nbsp;W&nbsp;takim razie do zobaczenia jutro. Miłego wieczoru.</p>

    <p class="calibre8">Natalie odpowiada tym samym gestem i&nbsp;odchodzi w&nbsp;stronę Elizabeth Line. Staje na peronie, rozgląda się po tłumie pasażerów i&nbsp;lawirując między ciepłymi, zmęczonymi ciałami, przesuwa się w&nbsp;lewo, gdzie jest ich więcej. W&nbsp;miarę jak pociąg zbliża się z&nbsp;turkotem, czuje poprzedzającą go falę zatęchłego powietrza. Tłum gęstnieje przed zatrzymującym się wagonem i&nbsp;kiedy drzwi się otwierają, rusza do nich. Natalie też zamierza to zrobić, ale coś każe jej się zatrzymać. Jakaś niewidzialna nić kieruje jej wzrok w&nbsp;stronę, z&nbsp;której przyszła zaledwie kilka minut temu.</p>

    <p class="calibre8">Odwraca głowę.</p>

    <p class="calibre8">Od trzech lat wyobrażała sobie tę chwilę. Zawsze myślała, że zacznie krzyczeć i&nbsp;rzuci się do ucieczki. Tymczasem bierze głęboki oddech, a&nbsp;strach wyrywa ją z&nbsp;jej własnego ciała. Ma wrażenie, że unosi się nad twardą szarą posadzką peronu, nieważka niczym wypełniony helem balon.</p>

    <p class="calibre8">Uciekaj! &ndash; krzyczy głos w&nbsp;jej głowie, ale ona nie potrafi oderwać wzroku.</p>

    <p class="calibre8">Uciekaj! Uciekaj!</p>

    <p class="calibre8">Piii! Piii! Piii! Piii!</p>

    <p class="calibre8">Sygnał ostrzegający, że drzwi pociągu lada chwila się zamkną, ciągnie ją z&nbsp;powrotem na peron i&nbsp;Natalie, drżąc, wraca do swojego ciała. Serce wali jej jak szalone, skóra mrowi, oddech więźnie w&nbsp;gardle. Wystarczy jeden krok i&nbsp;wejdzie do wagonu, a&nbsp;drzwi oddzielą ją od Jamiego. Jamie prawie się nie ruszył, ale wagon jest pełny. Ludzie stoją ściśnięci, ręce mają opuszczone, brody zadarte, ramiona ocierają się o&nbsp;siebie. Nie ma dla niej miejsca.</p>

    <p class="calibre8">Jamie ją obserwuje, czeka, co ona zrobi.</p>

    <p class="calibre8">Piii! Piii! Piii! Piii!</p>

    <p class="calibre8">Natalie skacze, rzuca się na ścianę ciał i&nbsp;drzwi zamykają się za nią. Wciska się w&nbsp;nieistniejącą przestrzeń między mężczyzną w&nbsp;garniturze a&nbsp;młodą kobietą z&nbsp;różowymi pasemkami.</p>

    <p class="calibre8">&ndash;&nbsp;Przepraszam &ndash; rzuca zdyszana.</p>

    <p class="calibre8">Wierci się przez chwilę, szukając dla siebie miejsca. Gdy pociąg rusza, Natalie stoi z&nbsp;policzkiem przyciśniętym do szyby. Patrzy na wejście do metra, ale Jamiego już tam nie ma.</p>

    <p class="text-center">• • •</p>

    <p class="calibre8">Kiedy kolejka wjeżdża na Tottenham Court Road, Natalie jest przekonana, że Jamie nią nie jedzie. Stała niecały metr od drzwi i&nbsp;wsiadła w&nbsp;ostatniej chwili. Nawet jeśli wagon najbliżej Jamiego nie był tak zatłoczony, on i&nbsp;tak nie zdążyłby do niego dobiec. Gdyby jednak jakimś cudem udało mu się wsiąść, przeciskałby się wśród pasażerów i&nbsp;przechodził z&nbsp;wagonu do wagonu. Teraz stałby już obok niej, z&nbsp;ręką na jej ramieniu, a&nbsp;ona czułaby na sobie jego gorący oddech. Przez ostatnie pięć minut nie oderwała wzroku od drzwi między wagonami.</p>

    <p class="calibre8">W chwili, gdy pociąg się zatrzymuje i&nbsp;drzwi się otwierają, w&nbsp;głowie Natalie kiełkuje nowa myśl. A&nbsp;jeśli udało mu się wsiąść, ale nie przemieścił się, bo nie chciał ryzykować scen w&nbsp;ścisku? Natalie wychodzi na peron i&nbsp;spogląda w&nbsp;lewo, na wagon, do którego mógł wsiąść Jamie. Czy powinna zrobić to, co zwykle? Pojechać linią Northern Line do Camden Town, a&nbsp;stamtąd pójść piechotą do domu? Czy może lepiej będzie, jeśli wskoczy z&nbsp;powrotem do pociągu i&nbsp;pojedzie gdzie indziej?</p>

    <p class="calibre8">Jeśli Jamie wie, gdzie ona pracuje, może też wiedzieć, gdzie mieszka.</p>

    <p class="calibre8">Na peronie nie ma żadnych pracowników metra. Mogłaby pójść do kasy biletowej i&nbsp;tam kogoś poszukać, tylko co to da? Niby co mieliby zrobić? Zaprowadzić ją do biura? Pod warunkiem że jej uwierzą. Czytała dziesiątki historii o&nbsp;kobietach, które szukały pomocy na stacjach kolejowych, w&nbsp;centrach handlowych i&nbsp;w&nbsp;pubach, ale przepracowani, zestresowani pracownicy zbywali je wzruszeniem ramion, tłumacząc, że nie mogą pomóc, i&nbsp;radzili, żeby zadzwoniły na policję.</p>

    <p class="calibre8">Zresztą nawet jeśli ktoś jej wysłucha i&nbsp;wpuści ją na zaplecze, będzie musiała czekać kilka godzin na przyjazd policji. I&nbsp;co później? Zabiorą ją do komisariatu, gdzie będzie czekała kolejną godzinę, aż któryś z&nbsp;funkcjonariuszy spisze jej zeznanie. Każą jej zadzwonić do kogoś, żeby zabrał ją do domu. Może też wysiąść na Tottenham Court Road i&nbsp;wrócić do domu taksówką, choć wie, że złapanie jej w&nbsp;deszczowy dzień na Oxford Street będzie graniczyć z&nbsp;cudem, a&nbsp;w&nbsp;tym czasie Jamie może ją dopaść.</p>

    <p class="calibre8">Niecierpliwy pasażer trąca ją ramieniem, żeby odsunęła się od pociągu. Natalie rozgląda się dookoła, wypatrując na peronie twarzy Jamiego, i&nbsp;podejmuje szybką decyzję. Pojedzie metrem do Camden Town, a&nbsp;gdy bezpiecznie dotrze do domu, zadzwoni do Jessiki, przydzielonej jej policjantki, do której ma zaufanie. Dom jest miejscem, gdzie Nat czuje się najbezpieczniej, z&nbsp;drzwiami, które mają dwa zamki i&nbsp;łańcuch, i&nbsp;z&nbsp;podwójnymi oknami. Rusza w&nbsp;stronę Northern Line, trzymając się blisko ludzi idących w&nbsp;tym samym kierunku. Dom. Chce tylko do niego dotrzeć.</p>

    <p class="text-center">• • •</p>

    <p class="calibre8">Gdy wysiada z&nbsp;metra na Camden, różowe słońce wisi nisko nad ziemią, lecz ulice wciąż są pełne ludzi. Tutaj czuje się spokojniejsza, pośród barów i&nbsp;restauracji, tego, co znane i&nbsp;przewidywalne. Nie boi się pijaków, dilerów, muzyków i&nbsp;artystów mających w&nbsp;sobie naturalny luz, którego ona nigdy mieć nie będzie. Mimo wszystko obraca w&nbsp;palcach klucze i&nbsp;przyspiesza kroku, gdy idzie ulicą i&nbsp;przechodzi pod mostem. Dociera do parku, gdzie na wietrze kołyszą się kikuty drzew &ndash; nagie sterczące gałęzie odcinają się na tle oranżów, żółci i&nbsp;czerwieni wieczornego nieba. Kiedy dociera na swoją ulicę, słyszy, że jej telefon pika, ale nie wyciąga go z&nbsp;torby. To pewnie ludzie z&nbsp;grupy pytają, czy bezpiecznie dotarła do domu.</p>

    <p class="calibre8">Pierwotnie grupa nazywała się „Niedoszłe ofiary stalkingu”, lecz Alex stwierdziła, że nie powinni definiować się poprzez swoje doświadczenia, i&nbsp;zaproponowała „Walcie się, stalkerskie pizdy” (które Lucy skróciła do WSSP). I&nbsp;tak już zostało.</p>

    <p class="calibre8">Męski krzyk przecina powietrze niczym bicz, kiedy Natalie dociera do schodów prowadzących do jej mieszkania w&nbsp;suterenie. Odwraca się gwałtownie. Z&nbsp;parku wychodzi grupa chłopaków obejmujących się za ramiona. Śmiejąc się i&nbsp;przerzucając żartami, chwiejnym krokiem idą w&nbsp;stronę barów i&nbsp;nocnego życia. Kiedyś też śmiała się tak i&nbsp;śpiewała z&nbsp;przyjaciółkami, niczym się nie przejmując.</p>

    <p class="calibre8">Gdy schodzi po betonowych stopniach do mieszkania, wokół niej robi się coraz ciemniej. Właściciel budynku musi naprawić światło; Natalie prosi go o&nbsp;to, odkąd zamieszkała tu pół roku temu. Stopnie są nierówne i&nbsp;popękane, ale mimo to dociera na dół i&nbsp;z&nbsp;kluczem w&nbsp;ręce stoi przed drzwiami. Telefon piknięciem informuje ją o&nbsp;kolejnej wiadomości i&nbsp;tym razem coś &ndash; jakiś instynkt, którego nie potrafi nazwać &ndash; każe jej spojrzeć na aparat.</p>

    <p class="calibre8">Ekran wybudza się, gdy przychodzi nowe powiadomienie, a&nbsp;potem kolejne, i&nbsp;jeszcze jedno. Jakiś nieznany numer dosłownie bombarduje ją wiadomościami.</p>

    <p class="font-bold">Myślisz, że jesteś dla mnie za fajna, co?</p>

    <p class="font-bold">Za fajna, żeby się przywitać?</p>

    <p class="font-bold">Po tym wszystkim, co zrobiłaś.</p>

    <p class="font-bold">Czemu przede mną uciekasz?</p>

    <p class="font-bold">Powiedziałem ci, co się stanie.</p>

    <p class="font-bold">Nie udawaj, że nie istnieję, Nat.</p>

    <p class="font-bold">Powiedziałem ci, kurwa, co się stanie.</p>

    <p class="calibre8">Odwrócona plecami do ulicy, Natalie wciąż wpatruje się w&nbsp;telefon, gdy Jamie cicho schodzi po stopniach.</p>
  </section>
</div>


<div class="calibre1" id="calibre_link-7">
  <section type="chapter" role="doc-chapter" class="calibre">
    <h1 class="numer1">Rozdział 2</h1>

    <p class="font-bold">Grupa na WhatsAppie: WSSP</p>

    <p class="twitter-bold">18.22</p>

    <p class="twitter"><span class="bold">Lucy:</span> Nat, jesteś już w&nbsp;domu?</p>

    <p class="twitter"><span class="bold">Alex:</span> Widać, że nie logowała się na WhatsAppa od 17.45. Zadzwonię do niej.</p>

    <p class="twitter-bold">18.23</p>

    <p class="twitter"><span class="bold">Alex:</span> Nie odbiera.</p>

    <p class="twitter"><span class="bold">Lucy:</span> Boże.</p>

    <p class="twitter"><span class="bold">Bridget:</span> Pewnie jest w&nbsp;metrze.</p>

    <p class="twitter"><span class="bold">River:</span> O&nbsp;tej porze? Zwykle o&nbsp;tej godzinie jest już w&nbsp;domu.</p>

    <p class="twitter"><span class="bold">Bridget:</span> Nie panikujmy. Może gdzieś wyszła.</p>

    <p class="twitter"><span class="bold">River:</span> I&nbsp;ryzykuje, że wpadnie na swojego byłego? Nie ma szans. Nie zrobiłaby tak.</p>

    <p class="twitter"><span class="bold">Alex:</span> Sprawdzę jej Facebooka.</p>

    <p class="twitter"><span class="bold">River:</span> Myślałem, że usunęła konto.</p>

    <p class="twitter"><span class="bold">Alex:</span> Ma drugie, pod fałszywym nazwiskiem.</p>

    <p class="twitter"><span class="bold">River:</span> Nie powiedziała mi :( Reszta z&nbsp;was wiedziała?</p>

    <p class="twitter-bold">18.27</p>

    <p class="twitter"><span class="bold">River:</span> Rozumiem, że ta cisza oznacza „tak”.</p>

    <p class="twitter"><span class="bold">Lucy:</span> Bridget, jak minął ci dzień? River, to na pewno nic osobistego. Po prostu zapomniała cię dodać.</p>

    <p class="twitter"><span class="bold">Bridget:</span> Dziwnie spokojnie, odkąd moja stalkerka wysłała mi tweeta, że wie, gdzie pracuję. Martwię się, bo to znaczy, że coś kombinuje.</p>

    <p class="twitter"><span class="bold">Lucy:</span> Doskonale cię rozumiem. Najbardziej przerażająca jest ta niewiedza.</p>

    <p class="twitter"><span class="bold">Alex:</span> River, nie zostałeś dodany do tego czatu, dopóki nie zobaczyłyśmy twojej twarzy na Zoomie.</p>

    <p class="twitter"><span class="bold">River:</span> Jasne. Czyli to, że jestem facetem, automatycznie czyni ze mnie zagrożenie, tak?</p>

    <p class="twitter"><span class="bold">Alex:</span> Boże. Nie chodziło o&nbsp;to, czy jesteś facetem, czy nie.</p>

    <p class="twitter"><span class="bold">River:</span> Jesteś pewna? Ty też musiałaś pokazywać twarz na Zoomie?</p>

    <p class="twitter"><span class="bold">Alex:</span> To ja założyłam tę grupę.</p>

    <p class="twitter"><span class="bold">River:</span> Bridget? Lucy? A&nbsp;wy?</p>

    <p class="twitter"><span class="bold">Alex:</span> Nat od kilku dni nie wrzucała nic na FB.</p>

    <p class="twitter"><span class="bold">Bridget:</span> Zadzwoń jeszcze raz.</p>

    <p class="twitter-bold">18.45</p>

    <p class="twitter"><span class="bold">River:</span> Lucy i&nbsp;Bridget, nie odpowiedziałyście na moje pytanie. Czyli miałem rację. Wielkie dzięki. Cholernie to krzepiące.</p>

    <p class="twitter-bold">21.53</p>

    <p class="twitter"><span class="bold">Alex:</span> Czy ktoś wie, gdzie mieszka Nat? Może któreś z&nbsp;nas powinno do niej zajrzeć? @River, nadal się dąsasz?</p>

    <p class="twitter"><span class="bold">Bridget:</span> Chyba gdzieś w&nbsp;Camden. Ale nie jestem pewna.</p>

    <p class="twitter"><span class="bold">Alex:</span> Tak, na pewno w&nbsp;Camden, ale też nie znam jej adresu. Nie możemy zadzwonić na policję, skoro nie wiemy, gdzie mieszka.</p>

    <p class="twitter"><span class="bold">Bridget:</span> Pewnie jej mama już do nich dzwoniła.</p>

    <p class="twitter"><span class="bold">Lucy:</span> Niedobrze mi. Naprawdę mam nadzieję, że nic jej nie jest.</p>

    <p class="twitter-bold">07.23</p>

    <p class="twitter"><span class="bold">River:</span> Ktoś coś słyszał? Dłużej tego nie zniosę. Nie logowała się na WhatsAppa od wczoraj, od 17.45. To do niej niepodobne.</p>

    <p class="twitter"><span class="bold">Lucy:</span> Naprawdę mam nadzieję, że ktoś ukradł jej telefon i&nbsp;dlatego nie można się z&nbsp;nią skontaktować. Idę do szkoły, ale informujcie mnie na bieżąco. Na lekcjach nie mogę mieć włączonej komórki, ale zajrzę, jak tylko będę mogła.</p>

    <p class="twitter"><span class="bold">River:</span> Jasne.</p>

    <p class="twitter-bold">11.25</p>

    <p class="twitter"><span class="bold">Alex:</span> Boże. Ktoś właśnie wrzucił post na facebookową stronę Natalie. Proszę, powiedzcie, że to nieprawda.</p>
  </section>
</div>


<div class="calibre1" id="calibre_link-8">
  <section type="chapter" role="doc-chapter" class="calibre">
    <h1 class="numer">Rozdział 3</h1>

    <h1 class="tytul">Alex</h1>

    <p class="font-bold">Wtorek, 10 października</p>

    <p class="calibre8">Morderstwo: to jedyne słowo, którego nie użyje pastor. Obcasy Alexandry wsunięte pod ławkę wystukują cichą prośbę &ndash; powiedz to, po prostu to powiedz. Ale nic z&nbsp;tego. Unika tego słowa, odkąd stanął przy pulpicie. Jego podniosły basowy głos wypełnia małą kaplicę i&nbsp;raczy wiernych miałkimi frazesami: „straciła życie”, „odeszła zbyt wcześnie” i&nbsp;„brutalnie wydarta przyszłość”.</p>

    <p class="calibre8">Natalie Beare została zamordowana. Były chłopak nękał ją, prześladował, groził jej, aż w&nbsp;końcu ją zadźgał przed drzwiami jej mieszkania. A&nbsp;jednak nadal wydaje się to nierealne.</p>

    <p class="calibre8">&ndash;&nbsp;Ukochana córka, siostra, przyjaciółka i&nbsp;koleżanka. W&nbsp;dzieciństwie Natalie uczęszczała…</p>

    <p class="calibre8">Na ekranie na lewo od pastora pojawiają się zdjęcia: Natalie jako niemowlę, w&nbsp;mięciutkim białym kocyku. Natalie jako brzdąc, przeskakująca nad falami. Natalie w&nbsp;pierwszy i&nbsp;ostatni dzień szkoły.</p>

    <p class="calibre8">Alex nie znała żadnego z&nbsp;tych wcieleń &ndash; nigdy nawet nie spotkała Natalie osobiście &ndash; ale znała jej historię, wiedziała o&nbsp;Jamiem i&nbsp;o&nbsp;tym, jaki lęk w&nbsp;niej budził. Przejrzała wiadomości, które napisała na grupie, i&nbsp;czuła się, jakby cofnęła czas do <em class="calibre4">Właśnie wychodzę z&nbsp;pracy</em>, przez <em class="calibre4">On mnie zabije, kiedy wyjdzie z&nbsp;więzienia</em>, aż po <em class="calibre4">Mój były bombarduje mnie wiadomościami, a&nbsp;ja chcę tylko, żeby przestał</em>.</p>

    <p class="calibre8">Są grupą, do której nikt nie chce należeć i&nbsp;którą każdy chce opuścić. Ale nie w&nbsp;taki sposób jak Natalie.</p>

    <p class="calibre8">Alex odwraca oczy od ekranu &ndash; każdy następny obraz rozdziera serce równie mocno jak poprzedni &ndash; i&nbsp;szuka wzrokiem pozostałych. Kiedy dotarła do kościoła trzydzieści minut przed czasem, nie czekała na zewnątrz. Pospiesznie weszła do środka i&nbsp;zajęła miejsce w&nbsp;ławce po prawej stronie. Siedzenie przy ścianie zmniejszało o&nbsp;połowę szanse, że jej stalker usiądzie obok.</p>

    <p class="calibre8">Nie żeby wiedziała, jak wygląda.</p>

    <p class="calibre8">Jej prześladowca jest jak cień, jak ghul &ndash; nie ma twarzy, wieku ani płci &ndash; lecz Alex naczytała się wystarczająco dużo wiadomości od niego, żeby rozpoznać jego jadowity ton. Wie o&nbsp;niej wszystko: gdzie mieszka i&nbsp;pracuje, kogo kocha i&nbsp;czego się boi. Alex jest aktorką, więc prasa rozpisuje się o&nbsp;jej życiu i&nbsp;przeszłości, a&nbsp;media społecznościowe trollują ją od lat &ndash; za to, że odeszła z&nbsp;popularnej opery mydlanej, za nietwarzową stylizację, za to, że jej chłopakiem jest byle gwiazdka pop &ndash; ale nigdy dotąd nie doświadczyła czegoś takiego. Jej stalker jest bezwzględny, bombarduje ją tweetami, zdjęciami, głuchymi telefonami, kwiatami i&nbsp;„prezentami”.</p>

    <p class="calibre8">Nawet teraz, kiedy rozgląda się po kościele w&nbsp;poszukiwaniu Lucy, Bridget i&nbsp;Rivera, wyczuwa, że telefon wibruje jej w&nbsp;torebce. To zapewne kolejne podłe wiadomości, z&nbsp;których dowie się, że jest próżnym beztalenciem i&nbsp;że zapłaci za to, co zrobiła.</p>

    <p class="calibre8">Jej wzrok przyciąga mężczyzna w&nbsp;środkowej części kościoła: wysoki, chudy, pod trzydziestkę, z&nbsp;włosami przypominającymi ptasie gniazdo, w&nbsp;okularach w&nbsp;czarnych oprawkach na wydatnym nosie. Wita ją uniesieniem ręki, a&nbsp;jego usta układają się w&nbsp;niepewny uśmiech. Przez jedną koszmarną sekundę myśli, że to jej stalker, ale zaraz potem jej mózg łączy trójwymiarową głowę z&nbsp;twarzą, którą do tej pory oglądała jedynie na ekranie laptopa. To River Scott-Tyler, jedyny mężczyzna w&nbsp;założonej przez nią grupie. Wskazuje jej drugą stronę kościoła, gdzie siedzi Lucy, z&nbsp;jasnymi włosami spiętymi w&nbsp;koński ogon i&nbsp;twarzą pobladłą ze smutku.</p>

    <p class="calibre8">Rozbrzmiewają dźwięki organów, a&nbsp;mężczyźni, których Alex nie zna, podnoszą trumnę i&nbsp;kładą ją sobie na ramionach. Zapłakani bliscy Natalie wychodzą z&nbsp;mroku kaplicy na łagodne światło niebywale ciepłego październikowego dnia.</p>

    <p class="calibre8">Gdy żałobnicy podążają za nimi, Alex pokazuje Riverowi, żeby podszedł do Lucy, po czym sama przeciska się między ławkami na drugą stronę kościoła. Z&nbsp;bliska widzi ślady łez na twarzy Lucy i&nbsp;ciemne smugi tuszu do rzęs pod oczami. Zniknęła radosna prezenterka kanału CBeebies, a&nbsp;jej zwykle kolorowe ubrania zastąpiły prosta czarna sukienka, kardigan i&nbsp;praktyczne buty. Gdy Lucy wstaje, żeby do nich dołączyć, z&nbsp;mroku na tyłach kościoła wychodzi Bridget. Dobiega sześćdziesiątki i&nbsp;jest najstarsza w&nbsp;grupie. Niska i&nbsp;przysadzista, ma na sobie czarny żakiet o&nbsp;zbyt krótkich rękawach i&nbsp;nieco za ciasny w&nbsp;piersi. Ostrożnie rusza w&nbsp;ich stronę, jakby nie ufała podłodze pod swoimi stopami.</p>

    <p class="calibre8">&ndash;&nbsp;Cześć &ndash; przerywa ciszę River, kiedy zakłopotani stają w&nbsp;ciasnym kwadracie. &ndash; Miło zobaczyć was osobiście. Szkoda tylko, że w&nbsp;takich okolicznościach. &ndash; Odwraca się w&nbsp;stronę Lucy i&nbsp;rozkłada ramiona do uścisku.</p>

    <p class="calibre8">Lucy wzdryga się i&nbsp;cofa.</p>

    <p class="calibre8">&ndash;&nbsp;Och, przepraszam. &ndash; Szyja Rivera momentalnie robi się czerwona. &ndash; To było niestosowne? Mam wrażenie, że tak dobrze się znamy, ale może…</p>

    <p class="calibre8">&ndash;&nbsp;Ja cię przytulę. &ndash; Bridget podchodzi do niego i&nbsp;obejmuje go tak szczerze i&nbsp;ochoczo, że zaskoczony River bierze gwałtowny wdech.</p>

    <p class="calibre8">&ndash;&nbsp;Przepraszam cię, River &ndash; mówi Lucy, gdy Bridget wypuszcza go z&nbsp;objęć. &ndash; Po prostu trochę mnie zaskoczyłeś…</p>

    <p class="calibre8">&ndash;&nbsp;W&nbsp;porządku, naprawdę. &ndash; River wygląda na tak zakłopotanego, że Alex odruchowo się odwraca. &ndash; Cieszę się, że jesteśmy tu wszyscy dla Natalie.</p>

    <p class="calibre8">Zapada cisza. Alex wbija wzrok w&nbsp;nierówną podłogę i&nbsp;deski porysowane i&nbsp;wytarte po setkach ślubów, chrztów i&nbsp;pogrzebów. Myśli o&nbsp;wszystkich nadziejach i&nbsp;marzeniach, które przez lata wypełniały tę małą kaplicę, o&nbsp;wszystkich złamanych sercach i&nbsp;łzach. Od bardzo dawna nie była w&nbsp;kościele, ale nic się tu nie zmieniło: nadal jest zimno i&nbsp;wilgotno, a&nbsp;w&nbsp;powietrzu unosi się zapach więdnących kwiatów i&nbsp;zatęchłych klęczników. Niemal słyszy echo gardłowego, przepełnionego rozpaczą jęku, równie potężnego jak ryk &ndash; ale szybko go wycisza. Wspomnienia nie rozkwitną, jeśli zdusisz je w&nbsp;zarodku.</p>

    <p class="calibre8">&ndash;&nbsp;To się nigdy nie skończy, prawda? &ndash; Drżenie w&nbsp;głosie Lucy wyrywa ją z&nbsp;zamyślenia.</p>

    <p class="calibre8">&ndash;&nbsp;Lucy…</p>

    <p class="calibre8">&ndash;&nbsp;Nie. Przestań! Nie mów mi, że będzie lepiej, bo nie będzie. Dwa razy się przeprowadzałam. Zmieniłam pracę. Nie mogę znowu. Nie zrobię tego. To nie w&nbsp;porządku wobec moich uczniów. Dlaczego właśnie ja muszę…</p>

    <p class="calibre8">&ndash;&nbsp;Lucy… &ndash; mówi łagodnie River. &ndash; Jeśli pójdziesz na policję…</p>

    <p class="calibre8">&ndash;&nbsp;Nie. &ndash; Odwraca się w&nbsp;jego stronę, policzki jej płoną. &ndash; Mówiłam już. Żadnej policji.</p>

    <p class="calibre8">&ndash;&nbsp;Ale… &ndash; zaczyna Bridget, jednak Lucy nie daje jej dokończyć.</p>

    <p class="calibre8">&ndash;&nbsp;Nie mogę tak żyć, nie wiedząc, co on zrobi. Nie dam rady dłużej. Wcześniej… &ndash; Zerka na pusty pulpit. &ndash; Był taki moment, że żałowałam, że to nie ja leżę w&nbsp;tej trumnie. Zamiast Nat.</p>

    <p class="calibre8">Alex wzdryga się, jakby coś ją użądliło.</p>

    <p class="calibre8">&ndash;&nbsp;Nie mów tak, Lucy. Proszę, nigdy tak nie mów.</p>

    <p class="calibre8">&ndash;&nbsp;Jeśli powiesz policji, znajdą go &ndash; odzywa się River. &ndash; Aresztują go i&nbsp;wsadzą za kratki…</p>

    <p class="calibre8">&ndash;&nbsp;On nie przestanie! &ndash; Krzyk Lucy odbija się echem od zimnych kamiennych ścian. &ndash; Tak jak Jamie nie przestał. Nat poszła na policję, zeznawała w&nbsp;sądzie, zrobiła wszystko, co trzeba, a&nbsp;on i&nbsp;tak ją zabił. I&nbsp;tak…</p>

    <p class="calibre8">Bridget kaszle znacząco. Ktoś ich obserwuje. Z&nbsp;zakrystii wyszli pastor i&nbsp;dwie kobiety w&nbsp;średnim wieku, ale Lucy nie zwraca na to uwagi.</p>

    <p class="calibre8">&ndash;&nbsp;To się nie skończy, dopóki jedno z&nbsp;nas nie umrze.</p>

    <p class="calibre8">&ndash;&nbsp;Cóż, jeśli tak… &ndash; Alex zniża głos &ndash; trzeba będzie… &ndash; Urywa nagle.</p>

    <p class="calibre8">Główną nawą idzie ku nim blondynka po siedemdziesiątce, w&nbsp;rękach trzyma wiązankę. Gdy jest już wystarczająco blisko, wpycha kwiaty w&nbsp;ręce Bridget, a&nbsp;ta gwałtownie kręci głową.</p>

    <p class="calibre8">&ndash;&nbsp;Nie należę do rodziny. Bliscy są na zewnątrz.</p>

    <p class="calibre8">&ndash;&nbsp;Wiem &ndash; mówi kobieta. &ndash; Szłam do samochodu, gdy ktoś mi dał te kwiaty: ciemnowłosa kobieta z&nbsp;kolczykiem w&nbsp;nosie i&nbsp;tatuażem na szyi. Mówiła z&nbsp;silnym obcym akcentem. Nie mogłam jej zrozumieć, ale pokazywała w&nbsp;stronę kościoła, jakby chciała, żebym dała to komuś z&nbsp;was.</p>

    <p class="calibre8">&ndash;&nbsp;To pewnie dla Nat. &ndash; River pochyla się i&nbsp;z&nbsp;bukietu białych róż, jaśminu i&nbsp;liści wyciąga mały kartonik. &ndash; Proszę bardzo. <em class="calibre4">Spoczywaj w&nbsp;pokoju</em>. Jest też data.</p>

    <p class="calibre8">&ndash;&nbsp;Zaniosę je rodzinie. &ndash; Kobieta prawie niezauważalnie kiwa głową i&nbsp;z&nbsp;bukietem w&nbsp;rękach rusza w&nbsp;stronę wyjścia.</p>

    <p class="calibre8">&ndash;&nbsp;Proszę zaczekać! &ndash; River macha karteczką, ale kobieta jest już na zewnątrz. &ndash; Źle przeczytałem. To nie jest dzisiejsza data. Tutaj jest napisane: <em class="calibre4">dwudziesty października</em>, nie <em class="calibre4">dziesiąty</em>.</p>

    <p class="calibre8">&ndash;&nbsp;Pokaż. &ndash; Bridget wyrywa mu kartonik. &ndash; To pomyłka. Błąd drukarski. Takie pomyłki często się zdarzają, zwłaszcza kiedy klienci zamawiają kwiaty przez internet. Dwójka zamiast jedynki.</p>

    <p class="calibre8">Alex kładzie dłoń na zimnym drewnie ławki.</p>

    <p class="calibre8">&ndash;&nbsp;Dwudziestego jest premiera mojej sztuki. &ndash; Patrzy na pozostałych. &ndash; Czy dla kogoś z&nbsp;was ta data też jest ważna?</p>

    <p class="calibre8">River zastanawia się przez chwilę, po czym kręci głową.</p>

    <p class="calibre8">&ndash;&nbsp;Dwudziestego wypada czterdziesta rocznica ślubu moich rodziców &ndash; mówi Lucy. &ndash; Umówiłam się z&nbsp;nimi na obiad… Ale to przecież błąd drukarski, prawda, Bridget? To przypadek, że dla Alex i&nbsp;dla mnie akurat ten dzień jest ważny.</p>

    <p class="calibre8">Bridget milczy. Udręczonym wzrokiem patrzy gdzieś obok Lucy.</p>

    <p class="calibre8">&ndash;&nbsp;Wszystko w&nbsp;porządku, Bridget? &ndash; pyta Alex.</p>

    <p class="calibre8">&ndash;&nbsp;To na pewno nic nie znaczy… &ndash; Bridget kręci głową, jakby mościła się z&nbsp;powrotem we własnym ciele. &ndash; Wtedy się nad tym nie zastanawiałam, ale w&nbsp;ostatni dzień mojej pracy w&nbsp;kwiaciarni szef objął mnie i&nbsp;powiedział, że zobaczymy się na mojej imprezie urodzinowej, a&nbsp;Charlotte mruknęła pod nosem: „Jeśli do niej dojdzie”.</p>

    <p class="calibre8">&ndash;&nbsp;Kiedy masz urodziny? &ndash; Alex spogląda w&nbsp;stronę wyjścia z&nbsp;kaplicy i&nbsp;słońca, ale się nie rusza; nie chce uwierzyć, że to się dzieje naprawdę.</p>

    <p class="calibre8">&ndash;&nbsp;Dziewczyny… &ndash; River unosi ręce. &ndash; Nie świrujmy. To błąd drukarski. Nic więcej.</p>

    <p class="calibre8">&ndash;&nbsp;Kiedy masz urodziny? &ndash; powtarza Alex.</p>

    <p class="calibre8">Bridget delikatnie kładzie kartonik na leżącym na ławce modlitewniku.</p>

    <p class="calibre8">&ndash;&nbsp;Dwudziestego, prawda? &ndash; pyta Lucy.</p>

    <p class="calibre8">Bridget odwraca się i&nbsp;wbija w&nbsp;nią wzrok.</p>

    <p class="calibre8">I kiwa głową.</p>
  </section>
</div>


<div class="calibre1" id="calibre_link-9">
  <section type="chapter" role="doc-chapter" class="calibre">
    <h1 class="numer">Rozdział 4</h1>

    <h1 class="tytul">Bridget</h1>

    <p class="font-bold">Środa, 11 października</p>

    <p class="tyt">Dziewięć dni do czyjejś śmierci…</p>

    <p class="calibre8">Dzień po pogrzebie Natalie, o&nbsp;5.30 rano w&nbsp;chłodny londyński poranek, Bridget zwalnia kroku przed tylnym wejściem do kwiaciarni. W&nbsp;dłoni trzyma klucze, nerwy ma napięte jak postronki. Ktoś ją obserwuje. Czuje to wyraźnie, jak muśnięcie dłoni na karku. Ten ktoś nie stoi jednak tuż za nią. Bridget nie czuje jego zapachu, nie słyszy nikogo ani nie wyczuwa; ale wie, że ten człowiek na nią patrzy. Nie ma co do tego wątpliwości. Próbując się uspokoić, bierze kilka głębokich oddechów &ndash; wdech przez nos, wydech przez usta &ndash; i&nbsp;powoli się odwraca. Wypatruje nagłego ruchu, kogoś, kto czaiłby się za kontenerem na śmieci albo wybiegał na chodnik, po czym spogląda na rząd okien z&nbsp;widokiem na ulicę. Nikogo tam nie ma, a&nbsp;przynajmniej ona nikogo nie widzi. Ktokolwiek ją obserwował, ukrywał się w&nbsp;mroku.</p>

    <p class="calibre8">&ndash;&nbsp;Jeśli mnie śledzisz, lepiej dwa razy się zastanów! &ndash; krzyczy, lecz jej słowa toną w&nbsp;jazgocie syreny karetki. &ndash; To się musi skończyć &ndash; dodaje nieco ciszej, po czym wsuwa klucz do zamka i&nbsp;otwiera drzwi.</p>

    <p class="text-center">• • •</p>

    <p class="calibre8">Kilka minut po jedenastej świeże kwiaty piją wodę z&nbsp;wiader, do których je wstawiono, przygotowane jest już kilka wiązanek, a&nbsp;Mark, kolega Bridget, wybiera kwiaty do bukietu, podczas gdy ona wprowadza do komputera dane zamówienia. Kwiaciarnia nie należy do niej &ndash; choć Bridget bardzo by tego chciała &ndash; jednak podczas nieobecności Stelli to ona nią zarządza.</p>

    <p class="calibre8">Ziewając, sięga po kubek z&nbsp;kawą. W&nbsp;nocy prawie nie spała. Przed oczami stawały jej sceny z&nbsp;pogrzebu Natalie: trumna, śpiew, łzy, monotonny głos pastora. Wszystko to wydawało się nierzeczywiste. Nie docierało do niej, że Natalie leży bez życia w&nbsp;wiklinowej trumnie, a&nbsp;WhatsApp informuje, że nie używała aplikacji od ponad sześciu tygodni. Bridget ma wrażenie, że to jakiś straszliwy, chory żart, że cały ten pogrzeb został zainscenizowany po to, by Jamie w&nbsp;końcu dał jej spokój. Ale to nie był żart, prawda? Natalie nie żyje, a&nbsp;Jamie wrócił za kratki, tym razem na dożywocie. Biedaczka nie zrobiła nic złego.</p>

    <p class="calibre8">Bridget właśnie oblicza w&nbsp;myślach, ile rolek celofanu będą potrzebować w&nbsp;przyszłym tygodniu, kiedy dzwoni jej telefon. Zapisuje liczbę w&nbsp;notatniku leżącym obok laptopa i&nbsp;odbiera.</p>

    <p class="calibre8">&ndash;&nbsp;River? &ndash; pyta zaskoczona.</p>

    <p class="calibre8">Nigdy dotąd do niej nie dzwonił; żadne z&nbsp;nich nigdy do niej nie dzwoniło. Komunikują się wyłącznie przez wiadomości.</p>

    <p class="calibre8">&ndash;&nbsp;Boże, przepraszam. &ndash; Słyszy zakłopotanie w&nbsp;jego głosie. &ndash; Nie wiem, co się stało. Chciałem do ciebie napisać i&nbsp;telefon spadł mi z&nbsp;biurka. Musiałem wcisnąć wybieranie, kiedy go podnosiłem. Wolałem się nie rozłączać, żebyś się nie martwiła.</p>

    <p class="calibre8">W drugim końcu kwiaciarni Mark śpiewa piosenkę, która leci w&nbsp;radiu, i&nbsp;sięga po gałązki gipsówki. Całkowicie różni się od Rivera, który jest chyba najbardziej nerwowym człowiekiem, jakiego Bridget kiedykolwiek znała. Na pogrzebie Natalie przestępował z&nbsp;nogi na nogę, wyłamywał sobie palce i&nbsp;strzelał oczami na boki. Był nawet bardziej zdenerwowany od Lucy. Wszyscy się bali, że wśród żałobników zobaczą swoich stalkerów, Bridget sama rozejrzała się kilka razy, ale River był kłębkiem nerwów. To dlatego go przytuliła: żeby przejąć od niego nadmiar tej nerwowej energii.</p>

    <p class="calibre8">&ndash;&nbsp;W&nbsp;porządku, River. Nic się nie stało &ndash; mówi ciepłym, pełnym współczucia głosem, którym zwraca się do pogrążonych w&nbsp;smutku klientów, kiedy dzwonią, żeby zamówić na pogrzeb wieńce albo wiązanki.</p>

    <p class="calibre8">Wiązanki.</p>

    <p class="calibre8">Drży na wspomnienie wczorajszej przesyłki. Wyszli z&nbsp;kościoła razem, rozglądając się za furgonetką z&nbsp;logo kwiaciarni, lecz jeśli jakaś była, dawno już odjechała. W&nbsp;końcu postanowili jeszcze raz porozmawiać ze starszą kobietą, która przyniosła bukiet, ale jedyne, czego się dowiedzieli, to że kwiaty dała jej ciemnowłosa kobieta średniego wzrostu po trzydziestce, może po czterdziestce. Kiedy okazało się, że nic więcej nie wskórają, Bridget obiecała, że jak przyjdzie do pracy, obdzwoni tyle kwiaciarni w&nbsp;Londynie, ile zdoła. Uprzedziła ich, żeby nie robili sobie szczególnych nadziei, bo szanse, że znajdzie tę właściwą, są znikome. Szybkie wyszukiwanie w&nbsp;Google dało ponad sto dziesięć wyników.</p>

    <p class="calibre8">&ndash;&nbsp;A&nbsp;w&nbsp;ogóle jak się czujesz? &ndash; pyta Rivera.</p>

    <p class="calibre8">Nie jest pewna, jakie produkty właściwie projektuje, wie jednak, że pracuje sam w&nbsp;małym pokoju mieszkania, które dzieli ze swoją dziewczyną, Meg.</p>

    <p class="calibre8">&ndash;&nbsp;No wiesz… &ndash; River wzdycha ciężko. &ndash; Dużo myślałem o&nbsp;Natalie i&nbsp;ciągle się obawiam, co tym razem zrobi Vanessa. Mówiłem ci, że raz poszła za Meg do fryzjera i…</p>

    <p class="calibre8">Rozbrzmiewa dzwonek nad drzwiami kwiaciarni i&nbsp;do środka wpada szczupła kobieta z&nbsp;jasnymi włosami obciętymi na boba, w&nbsp;okularach w&nbsp;czarnych oprawkach.</p>

    <p class="calibre8">&ndash;&nbsp;Cholera &ndash; rzuca Bridget.</p>

    <p class="calibre8">&ndash;&nbsp;Co się… &ndash; mówi jej do ucha River, ale ona nie słyszy nic więcej, bo w&nbsp;tej samej chwili Charlotte podbiega do kontuaru i&nbsp;zaczyna obrzucać ją wyzwiskami.</p>

    <p class="calibre8">Bridget cofa się i&nbsp;potyka, zahaczając obcasem o&nbsp;papierowe pudło. Serce wali jej jak szalone. Próbuje się czegoś przytrzymać i&nbsp;uderza ręką w&nbsp;kant półki. Ból przeszywa jej ramię.</p>

    <p class="calibre8">&ndash;&nbsp;Hej! &ndash; Mark z&nbsp;bukietem w&nbsp;ręce podbiega do lady. &ndash; Co pani wyprawia, do cholery?</p>

    <p class="calibre8">&ndash;&nbsp;Wyrzuć ją! &ndash; krzyczy Bridget, przyciskając plecy do ściany.</p>

    <p class="calibre8">Cała drży, a&nbsp;dłoń, w&nbsp;której trzyma telefon, jest śliska od potu. Na drugim końcu linii River niemal odchodzi od zmysłów, ale jej mózg go wyciszył. Jest całkowicie skupiona na krzyczącej kobiecie po drugiej stronie lady, na jej oszalałym wzroku, plamach czerwieni na szyi, wściekle gestykulujących rękach &ndash; oraz na nożyczkach, które w&nbsp;każdej chwili tamta może chwycić.</p>

    <p class="calibre8">Bridget wciąż się w&nbsp;nie wpatruje, kiedy Mark wyprowadza kobietę ze sklepu. Dopiero gdy obraca wiszącą na drzwiach tabliczkę z&nbsp;<em class="calibre4">Otwarte</em> na <em class="calibre4">Zamknięte</em> i&nbsp;przekręca zamek, Bridget powoli wypuszcza powietrze i&nbsp;osuwa się na podłogę.</p>
  </section>
</div>


<div class="calibre1" id="calibre_link-10">
  <section type="chapter" role="doc-chapter" class="calibre">
    <h1 class="numer">Rozdział 5</h1>

    <h1 class="tytul">Lucy</h1>

    <p class="font-bold">Środa, 11 października</p>

    <p class="tyt">Dziewięć dni do czyjejś śmierci…</p>

    <p class="calibre8">Lucy ma dyżur. Szczelnie otula się swetrem, bo na placu zabaw hula zimny wiatr, który targa włosy wychodzącym uczniom. Dziewczynki piszczą i&nbsp;przytrzymują rękami spódniczki, a&nbsp;chłopcy poszturchują się i&nbsp;śmieją. Lucy pamięta, jak sama była w&nbsp;ich wieku &ndash; przerażenie na myśl, że mogłaby zostać upokorzona na oczach rówieśników, rozpaczliwą potrzebę dopasowania się i&nbsp;ten zbiorowy jęk, gdy najbardziej nielubiany nauczyciel wchodził do klasy na zastępstwo.</p>

    <p class="calibre8">Szuka wzrokiem konkretnej uczennicy: Jady Arnold z&nbsp;dziewiątej klasy. Przenosi spojrzenie na skraj tłumu i&nbsp;znajduje ją: pochylona głowa, wzrok spuszczony, rękawy naciągnięte na dłonie &ndash; samotna uczennica, wracająca w&nbsp;pojedynkę do domu. Nienawidzi szkoły, a&nbsp;Lucy nienawidzi patrzeć, jak każdego dnia po lekcjach Jada wychodzi za bramę. Wie, do czego wraca. Wie o&nbsp;ojcu, który siedzi w&nbsp;więzieniu, i&nbsp;o&nbsp;matce z&nbsp;problemami psychicznymi, która żyje na kocią łapę z&nbsp;agresywnym, apodyktycznym facetem. Wie o&nbsp;jego dzieciach &ndash; młodszym rodzeństwie Jady &ndash; które skupiają na sobie całą uwagę dorosłych, podczas gdy Jada jest pozostawiona sama sobie. W&nbsp;szkole dziewczynka jest bezpieczna, otrzymuje opiekę i&nbsp;jedzenie. Lucy pilnuje tego osobiście, wsuwając jej do plecaka batonik i&nbsp;jabłko, kiedy Jada przychodzi do niej do pokoju. Minęły cztery miesiące, odkąd Lucy zaczęła pracę w&nbsp;Thames View Academy, i&nbsp;tyle samo, nim zdołała nakłonić Jadę, żeby mówiła, a&nbsp;nie tylko mruczała pod nosem i&nbsp;wzruszała ramionami. Chciałaby zrobić więcej, ale nie bardzo wie jak.</p>

    <p class="calibre8">Kiedy Jada znika za bramą szkoły, Lucy przenosi wzrok na grupę siódmoklasistów, którzy nadal stoją na chodniku i&nbsp;czekają na rodziców albo starsze rodzeństwo. Za kilka tygodni będą już pewnie wracać do domu sami, ale na razie wciąż potrzebują opieki. Wydają się tacy mali w&nbsp;przydużych mundurkach, twarze wciąż mają pyzate i&nbsp;dziecięco delikatne.</p>

    <p class="calibre8">&ndash;&nbsp;Przepraszam!</p>

    <p class="calibre8">Lucy wzdryga się, gdy ciemnowłosa kobieta dotyka jej ramienia.</p>

    <p class="calibre8">&ndash;&nbsp;Proszę wybaczyć, zamyśliłam się. Pani musi być… &ndash; Urywa. Jeśli to któraś z&nbsp;matek siódmoklasistów, Lucy nie ma szans zgadnąć. Na razie ledwie zdołała zapamiętać imiona dzieci.</p>

    <p class="calibre8">&ndash;&nbsp;Julie &ndash; przedstawia się kobieta. &ndash; Mama Kaia Harrisona. Zwykle odbiera go Dave, ale ma grypę żołądkową i&nbsp;nie chce wychodzić z&nbsp;domu, dlatego musiałam wcześniej wyjść z&nbsp;pracy i… &ndash; Milknie, żeby nabrać powietrza. &ndash; W&nbsp;każdym razie jeden z&nbsp;ojców prosił mnie, żebym to pani przekazała. Mówił, że się spieszy, ale czy w&nbsp;dzisiejszych czasach wszyscy się nie spieszymy? &ndash; Podaje Lucy złożoną kartkę. &ndash; Proszę nie pytać, jak się nazywał, bo nie mam pojęcia. Właściwie wyglądał trochę młodo jak na ojca. Może był starszym bratem któregoś z&nbsp;uczniów, kto wie. Ja w&nbsp;każdym razie muszę zmykać.</p>

    <p class="calibre8">Kiedy kobieta oddala się szybkim krokiem, Lucy czuje, że brak jej tchu. Patrzy, jak Julie zabiera z&nbsp;grupy swoje dziecko, a&nbsp;potem rozkłada kartkę i&nbsp;czyta. Spodziewa się prośby o&nbsp;spotkanie z&nbsp;nią albo o&nbsp;zwolnienie dziecka z&nbsp;kilku lekcji z&nbsp;powodu wizyty u&nbsp;dentysty, nie chodzi jednak o&nbsp;żadną z&nbsp;tych rzeczy. Chwyta mocniej kartkę, czując gwałtowny podmuch wiatru, i&nbsp;jeszcze raz przebiega wzrokiem słowa napisane czarnym długopisem.</p>

    <p class="list">Wróć do mnie, Lucy. Kocham cię i&nbsp;zawsze będę cię kochał. Zrobię wszystko, żeby naprawić to, co się zepsuło. Proszę, pozwól mi na to. Będę się tobą opiekował, tak jak ty opiekowałaś się mną. Jesteś miłością mojego życia, a&nbsp;ja jestem miłością twojego. Jesteśmy sobie przeznaczeni. Pamiętasz, co mi powiedziałaś? Bratnie dusze tak po prostu się nie poddają. Nigdzie się nie wybieram.</p>

    <p class="list1">M xx</p>

    <p class="list">PS Chciałbym, żebyś przestała udawać, że doniesiesz na mnie policji. Oboje wiemy, dlaczego nie możesz tego zrobić, a&nbsp;jeśli do mnie wrócisz, nie pisnę słówka.</p>

    <p class="calibre8">Ktoś ją obserwuje; wyczuwa ciężar jego spojrzenia, to, jak prześlizguje się ono po jej ciele, aż włoski na karku stają jej dęba. Policzki jej płoną, oddech przyspiesza, gdy Lucy podnosi wzrok, w&nbsp;drżącej dłoni nadal ściskając kartkę. Marcus stoi przed bramą i&nbsp;patrzy na nią zza ogrodzenia. Jest w&nbsp;długim szarym płaszczu, twarz ma nieogoloną, długie jasne włosy ukrył pod czarną czapką. Ich oczy spotykają się na sekundę, dwie, trzy, kiedy on zaciąga się papierosem. Lucy wie, że powinna uciec. Kazać mu odejść. Wrócić do pokoju nauczycielskiego, gdzie będzie bezpieczna. Ale stoi jak zaklęta. Nie może się poruszyć. Jest tak jak wtedy, gdy spojrzał na nią pierwszy raz, tak naprawdę na nią spojrzał. To było złe. Wszystko w&nbsp;tym było złe. Powinna była wtedy odwrócić wzrok. Ocalić siebie &ndash; i&nbsp;jego.</p>

    <p class="calibre8">Głośny płacz dziecka &ndash; pełen bólu, rozpaczy, a&nbsp;może strachu &ndash; każe jej się odwrócić i&nbsp;poszukać wzrokiem źródła dźwięku. Dwaj siódmoklasiści biją się zaledwie kilka metrów od niej, plecaki na ich ramionach kołyszą się wściekle, gdy chłopcy na oślep wyprowadzają ciosy, z&nbsp;których większość nie trafia w&nbsp;cel.</p>

    <p class="calibre8">&ndash;&nbsp;Wszystko w&nbsp;porządku, pani Newton! Zaraz się tym zajmę! &ndash; Craig Fergusson, jeden z&nbsp;nauczycieli klas siódmych, mija ją w&nbsp;pośpiechu. &ndash; Hej! Lennon! Max! Natychmiast przestańcie!</p>

    <p class="calibre8">Lucy biegnie za nim, serce wali jej jak szalone, gdy mnie kartkę w&nbsp;dłoni i&nbsp;chowa ją do kieszeni. Jak mogła tego nie zauważyć? Jak długo chłopcy się bili, gdy ona stała tam, w&nbsp;ogóle nie reagując? Zerka wściekle przez ramię w&nbsp;stronę ogrodzenia. To wina Marcusa, że nawaliła. Gdyby nie przekazał jej tego liściku, gdyby się nie pojawił… ale Marcusa już nie ma.</p>
  </section>
</div>


<div class="calibre1" id="calibre_link-11">
  <section type="chapter" role="doc-chapter" class="calibre">
    <h1 class="numer">Rozdział 6</h1>

    <h1 class="tytul">Alex</h1>

    <p class="font-bold">Środa, 11 października</p>

    <p class="tyt">Dziewięć dni do czyjejś śmierci…</p>

    <p class="calibre8">Alex nie żyje. Leży z&nbsp;policzkiem przyciśniętym do zimnej drewnianej podłogi, z&nbsp;jedną ręką nad głową, drugą na brzuchu; oczy ma zamknięte, usta rozchylone. Chwilę wcześniej siedziała przy pianinie w&nbsp;salonie, bosa, w&nbsp;białym jedwabnym peniuarze, który podwinął jej się na uda, kiedy mąż chwycił ją za włosy i&nbsp;ściągnął ze stołka. Potem wyszedł z&nbsp;pokoju i&nbsp;zostawił ją samą. Alex podniosła się, zajrzała do gości, którzy w&nbsp;pokoju dziennym przeglądali rękopis, i&nbsp;przeprosiła ich, tłumacząc, że idzie się położyć. Nikt nie poszedł za nią, kiedy ruszyła po schodach na górę, do sypialni, i&nbsp;nikt jej nie powstrzymał, kiedy otworzyła górną szufladę szafki pod umywalką, wyjęła broń, przyłożyła ją do skroni i&nbsp;powoli nacisnęła spust.</p>

    <p class="calibre8">&ndash;&nbsp;Brawo! &ndash; krzyczy głos z&nbsp;ciemności. &ndash; Alex, Conrad, było dużo lepiej. Dużo, dużo lepiej.</p>

    <p class="calibre8">Alex otwiera oczy, podnosi się i&nbsp;ociera twarz dłonią. Palce ma lepkie i&nbsp;czerwone od soku pomidorowego, którym opluł ją Conrad. Cała w&nbsp;nim jest; ma go na halce, szyi, nogach. Conrad wybiega zza kulis, podaje jej rękę i&nbsp;pomaga wstać. Jego oddech cuchnie alkoholem, kiedy syczy jej do ucha:</p>

    <p class="calibre8">&ndash;&nbsp;Następnym razem mniej melodramatyzmu, skarbie. Nie jesteś już gwiazdą oper mydlanych.</p>

    <p class="calibre8">&ndash;&nbsp;Słuchajcie! &ndash; woła Liz, reżyserka. &ndash; Zróbmy sobie dziesięć minut przerwy, żeby Alex się umyła, i&nbsp;przed wyjściem spotkajmy się tutaj na krótkie podsumowanie.</p>

    <p class="calibre8">Alex oddaje broń inspicjentowi i&nbsp;idzie do garderoby. Po dziesięciu godzinach na scenie jest wyczerpana emocjonalnie i&nbsp;tak zmęczona, że marzy wyłącznie o&nbsp;tym, by paść na łóżko, skulić się i&nbsp;zasnąć. Ma trzydzieści pięć lat, ale czuje się o&nbsp;dwadzieścia starsza.</p>

    <p class="calibre8">&ndash;&nbsp;Och! &ndash; Chwyta się za serce, gdy po otwarciu drzwi zastaje w&nbsp;pokoju Bex. Garderobiana siedzi przed lustrem i&nbsp;na jej przyjście obraca się na krześle. &ndash; Wystraszyłaś mnie!</p>

    <p class="calibre8">&ndash;&nbsp;Przepraszam. &ndash; Bex wstaje i&nbsp;przeczesuje palcami krótko przystrzyżone niebieskie włosy. &ndash; Pomyślałam, że zaczekam i&nbsp;pomogę ci to zdjąć. &ndash; Wskazuje umazaną sokiem halkę.</p>

    <p class="calibre8">&ndash;&nbsp;To nic. &ndash; Alex ściąga ją i&nbsp;wręcza Bex. &ndash; Mam nadzieję, że dasz radę to sprać.</p>

    <p class="calibre8">Bex wyjmuje z&nbsp;tylnej kieszeni dżinsów plastikową torbę i&nbsp;rozchyla ją, żeby Alex mogła wrzucić brudy do środka.</p>

    <p class="calibre8">&ndash;&nbsp;Ja też. Na wszelki wypadek zamówiłam jeszcze sześć.</p>

    <p class="calibre8">Za dziewięć dni <em class="calibre4">Hedda Gabler</em> będzie miała premierę na West Endzie &ndash; i&nbsp;potem Alex będzie ociekała sosem pomidorowym raz dziennie od poniedziałku do piątku, a&nbsp;w&nbsp;sobotę dwa razy.</p>

    <p class="calibre8">&ndash;&nbsp;Dzięki, Bex. &ndash; Posyła garderobianej uśmiech.</p>

    <p class="calibre8">Mając na sobie jedynie cieliste stringi, idzie do łazienki i&nbsp;wchodzi do najmniejszej kabiny prysznicowej na świecie. Zmywa z&nbsp;twarzy i&nbsp;ciała pot, łzy i&nbsp;sok pomidorowy, po czym uchyla drzwi, żeby wpuścić do zaparowanej kabiny trochę powietrza, i&nbsp;wyciera się. Słyszy, jak jej leżący na stole telefon wibruje bez ustanku, informując o&nbsp;przychodzących powiadomieniach. To pewnie z&nbsp;grupy na WhatsAppie, ale te ciągłe bzyki działają jej na nerwy. Kilka tygodni temu wyłączyła powiadomienia z&nbsp;Twittera i&nbsp;rzadko sprawdza komentarze pod swoimi postami na temat nowej sztuki, ale nie może zmienić adresu mailowego ani numeru telefonu, nie informując o&nbsp;tym wszystkich, z&nbsp;którymi nawiązała kontakt w&nbsp;ciągu ostatnich piętnastu lat. Jej stalker mailem przesyła jej zdjęcia, które zrobił ukradkiem, kiedy była na zakupach, na spotkaniu z&nbsp;przyjaciółmi albo na jakiejś imprezie. Ilekroć Alex blokuje jego adres, on zakłada sobie nowy. To błędne koło. Co czeka ją tym razem? Krytyka jej umiejętności aktorskich? Narzekanie, że odeszła z&nbsp;<em class="calibre4">Southern Lights</em>? Złośliwe komentarze na temat pieprzyka na lewym policzku? Fotki, jak idzie do pobliskiego sklepu? Albo jak wychodzi z&nbsp;teatru? Pieprzenie o&nbsp;tym, że jest jej największym fanem?</p>

    <p class="calibre8">Owija się cienkim ręcznikiem, otwiera stopą drzwi do łazienki i&nbsp;widzi, że drzwi do garderoby zamykają się powoli, a&nbsp;naciśnięta klamka wraca z&nbsp;cichym kliknięciem na miejsce. Dziwne. Czyżby Bex siedziała tu przez cały czas, czekając, aż Alex się wykąpie, ale w&nbsp;końcu dała za wygraną? Alex idzie do drzwi, żeby wyjrzeć na korytarz, ale kiedy mija lustro, zamiera. Obok jej telefonu leży czerwona szminka, którą ktoś nabazgrał na tafli szkła: <em class="calibre4">To była twoja wina</em>.</p>

    <p class="calibre8">Z dudniącym sercem wpatruje się w&nbsp;te słowa, po czym wypada z&nbsp;pokoju, jedną ręką przyciskając ręcznik do piersi. Korytarz jest pusty, jeśli nie liczyć Conrada, który ze szklanką whisky w&nbsp;ręce otwiera drzwi garderoby.</p>

    <p class="calibre8">&ndash;&nbsp;Conrad!</p>

    <p class="calibre8">Kiedy rusza ku niemu, plaskając bosymi stopami po zimnej drewnianej podłodze, Conrad krzywi się i&nbsp;wzdycha lekceważąco.</p>

    <p class="calibre8">&ndash;&nbsp;Tak? &ndash; Opiera się o&nbsp;ścianę i&nbsp;wyraźnie znudzony podnosi szklankę do ust.</p>

    <p class="calibre8">&ndash;&nbsp;Widziałeś, żeby ktoś chwilę temu wychodził z&nbsp;mojego pokoju?</p>

    <p class="calibre8">&ndash;&nbsp;Nie, ale z&nbsp;pewnością słyszałem ciebie.</p>

    <p class="calibre8">&ndash;&nbsp;Na pewno? Jesteś całkiem pewien?</p>

    <p class="calibre8">Alex słyszy, że zaczyna mówić z&nbsp;akcentem z&nbsp;wyższych sfer. To coś, co zawsze robiła podświadomie: dopasowuje akcent do osoby, z&nbsp;którą rozmawia. Samuel twierdzi, że to dlatego, że próbuje nawiązać z&nbsp;tą osobą więź albo doskonali umiejętności aktorskie. Ona uważa, że robi tak, bo w&nbsp;gruncie rzeczy nie wie, kim tak naprawdę jest.</p>

    <p class="calibre8">&ndash;&nbsp;Tak, Alexandro, jestem całkiem pewien.</p>

    <p class="calibre8">Nie pyta jej, co się stało ani czemu jest taka wzburzona. Upija kolejny łyk alkoholu, otwiera swoją garderobę, wślizguje się do środka i&nbsp;zamyka jej drzwi przed nosem. Alex stoi jeszcze przez chwilę, nie mogąc się zdecydować, czy powinna pójść dalej w&nbsp;głąb korytarza, czy wrócić do pokoju. Jeśli zacznie wypytywać aktorów i&nbsp;ekipę, czy kogoś widzieli, oni również będą zadawać pytania, a&nbsp;tego by nie chciała.</p>

    <p class="calibre8">Pospiesznie wraca do siebie, blokuje drzwi krzesłem, moczy ręcznik w&nbsp;wodzie i&nbsp;tak długo trze powierzchnię lustra, aż słowa znikają, a&nbsp;szminka spływa jej po rękach niczym krew.</p>
  </section>
</div>


<div class="calibre1" id="calibre_link-12">
  <section type="chapter" role="doc-chapter" class="calibre">
    <h1 class="numer1">Rozdział 7</h1>

    <p class="font-bold">Grupa na WhatsAppie: WSSP</p>

    <p class="twitter-bold">19.06</p>

    <p class="twitter"><span class="bold">Lucy:</span> Przez cały dzień myślałam o&nbsp;Natalie. Jej śmierć nie daje mi spokoju.</p>

    <p class="twitter"><span class="bold">River:</span> Mnie też. Ciągle nie mogę w&nbsp;to uwierzyć.</p>

    <p class="twitter"><span class="bold">Lucy:</span> Marcus jest coraz śmielszy. Przyszedł pod szkołę, dał liścik do mnie jednej z&nbsp;MATEK, a&nbsp;potem patrzył zza ogrodzenia, jak go czytam.</p>

    <p class="twitter"><span class="bold">River:</span> Psychol. Próbuje cię sprowokować. Ignoruj go.</p>

    <p class="twitter"><span class="bold">Bridget:</span> Nadal jestem wstrząśnięta śmiercią Natalie i&nbsp;przykro mi, że miałaś kiepski dzień, Lucy. Zresztą mój wcale nie był lepszy. Charlotte wpadła do kwiaciarni i&nbsp;zaczęła wyzywać mnie od najgorszych. Mark musiał ją wyrzucić. Przez cały dzień się trzęsłam. W&nbsp;zeszłym tygodniu przesłała mi z&nbsp;nowego adresu mailowego wiadomość z&nbsp;Macmillan Nurses. W&nbsp;tytule wpisała „Kiedyś dostaniesz raka i&nbsp;umrzesz”.</p>

    <p class="twitter"><span class="bold">River:</span> Przyszła do ciebie do kwiaciarni, Bridget?! Macie tam monitoring? Policja na pewno będzie chciała zobaczyć nagranie. Nie chcę nic mówić, ale Vanessa też sobie poczyna. Wysłała Meg moje nagie zdjęcia i&nbsp;stare wiadomości, w&nbsp;których pisałem, jak bardzo ją kocham. Jeśli wkrótce jej nie aresztują, Meg mnie zostawi. Problem w&nbsp;tym, że nikt nie wie, gdzie ona jest.</p>

    <p class="twitter"><span class="bold">Bridget:</span> Próbowałeś kontaktować się z&nbsp;jej znajomymi?</p>

    <p class="twitter"><span class="bold">River:</span> Zablokowali mnie. Powiedziała im, że jestem narcyzem, który zmuszał ją do różnych rzeczy i&nbsp;kontrolował. A&nbsp;TAK NAPRAWDĘ BYŁO ODWROTNIE!</p>

    <p class="twitter"><span class="bold">Alex:</span> Przykro mi, że wszyscy mieliście taki gówniany dzień. B, udało ci się ustalić, kto przysłał wiązankę?</p>

    <p class="twitter"><span class="bold">Bridget:</span> Obdzwoniłam kilkanaście kwiaciarni i&nbsp;nic. Dowiedziałam się, że zamówienia są poufne, ochrona danych i&nbsp;takie tam. Tyle sama się domyśliłam.</p>

    <p class="twitter"><span class="bold">Alex:</span> Szkoda, że nie możemy potraktować ich karabinem maszynowym. Naszych stalkerów, nie florystów. A&nbsp;skoro o&nbsp;tym mowa &ndash; mój psychol napisał coś na lustrze w&nbsp;mojej garderobie. I&nbsp;nikt niczego nie zauważył. Zaczynam sądzić, że to pieprzony duch.</p>

    <p class="twitter"><span class="bold">Lucy:</span> Boże, Alex… Tak mi przykro.</p>

    <p class="twitter"><span class="bold">Bridget:</span> Alex, to straszne. Co napisał? Naprawdę nikt nie widział, kto to zrobił? Podejrzewasz kogoś?</p>

    <p class="twitter"><span class="bold">Bridget:</span> Tak, River, mówiłam policji. Ale nagrania są bez dźwięku, co jest wkurzające, bo nie można usłyszeć, jak mi grozi. Jutro nie idę do pracy. Będę musiała złożyć wypowiedzenie i&nbsp;poszukać nowej. Kolejny raz.</p>

    <p class="twitter"><span class="bold">Lucy:</span> Przykro mi, że do tego doszło, Bridget. Sama nie wiem, jak długo popracuję jeszcze w&nbsp;Thames View.</p>

    <p class="twitter"><span class="bold">River:</span> Nie sądzicie, że to dziwne, że WSZYSCY nasi stalkerzy tak bardzo się dziś ożywili?</p>

    <p class="twitter"><span class="bold">Alex:</span> Cholerne pojeby. I&nbsp;nie, nikt nie widział nikogo obcego. To teatr, w&nbsp;budynku nie ma kamer ani ochroniarzy. Teoretycznie każdy może tam wejść.</p>

    <p class="twitter"><span class="bold">River:</span> Może najwyższy czas wywabić ich z&nbsp;ukrycia. Nie chcę nikogo straszyć, ale do dwudziestego zostało tylko dziewięć dni…</p>

    <p class="twitter"><span class="bold">Lucy:</span> Przestań, River. Już i&nbsp;tak prawie nie sypiam.</p>

    <p class="twitter"><span class="bold">Alex:</span> River ma rację. Musimy coś zrobić. Zgadzam się, że bez udziału policji…</p>

    <p class="twitter"><span class="bold">River:</span> Właściwie mam pewien pomysł…</p>

    <p class="twitter"><span class="bold">Lucy:</span> JAKI?</p>

    <p class="twitter"><span class="bold">Bridget:</span> Mów…</p>

    <p class="twitter"><span class="bold">Alex:</span> No mówże, River! Ale już! I&nbsp;nawet nie myśl o&nbsp;tym, żeby się teraz wylogować.</p>

    <p class="twitter"><span class="bold">River:</span> Niedługo wszystko wam powiem. Ale najpierw muszę coś kupić.</p>

    <p class="twitter"><span class="bold">Alex:</span> Jeśli nie karabin maszynowy, to będę bardzo rozczarowana.</p>
  </section>
</div>


<div class="calibre1" id="calibre_link-13">
  <section type="chapter" role="doc-chapter" class="calibre">
    <h1 class="numer">Rozdział 8</h1>

    <h1 class="tytul">River</h1>

    <p class="font-bold">Piątek, 13 października</p>

    <p class="tyt">Siedem dni do czyjejś śmierci…</p>

    <p class="calibre8">River Scott-Tyler śledzi swoją dziewczynę. A&nbsp;ściślej biorąc, śledzi ją, kiedy dodaje gradient do bannera marketingowego, nad którym pracował przez ostatnią godzinę. Mruży oczy i&nbsp;przygląda się krytycznie, po czym usuwa zmiany. To zmora jego życia &ndash; klienci widzą w&nbsp;sieci jakąś reklamę, która im się podoba, i&nbsp;chcą, żeby zmienił wcześniej ustalony wzór albo coś do niego dodał. A&nbsp;wszystko w&nbsp;ostatniej chwili, gdy zamierzał już oddać projekt i&nbsp;wziąć się do następnego. Stara się nie obarczać swoją irytacją Meg, ale wkurza go ten brak poszanowania dla jego czasu i&nbsp;umiejętności.</p>

    <p class="calibre8">Meg. River zerka na telefon. Pojawiło się nowe powiadomienie, ale nie słyszał piknięcia, bo ma na uszach słuchawki. Zdejmuje je, porusza ramionami i&nbsp;przechyla głowę to w&nbsp;jedną, to w&nbsp;drugą stronę, żeby rozluźnić mięśnie szyi. Jeśli wierzyć aplikacji, Meg dotarła do szpitala Royal Free siedem minut temu. River sprawdza WhatsAppa, by upewnić się, że to prawda, i&nbsp;rzeczywiście, Meg wysłała mu wiadomość:</p>

    <p class="calibre8"><span class="sms">Właśnie dotarłam na oddział. Działa?</span></p>

    <p class="calibre8">Dziwnie jest śledzić własną dziewczynę za pomocą nadajnika GPS, ale przecież Meg o&nbsp;wszystkim wie. Wczoraj wieczorem długo o&nbsp;tym rozmawiali, kiedy wrócił z&nbsp;czarną reklamówką ze sklepu z&nbsp;oprogramowaniem szpiegującym, znajdującego się w&nbsp;pobliżu Walthamstow.</p>

    <p class="calibre8">Meg panierowała rybę w&nbsp;mące i&nbsp;bułce tartej, a&nbsp;w&nbsp;powietrzu unosił się ostry zapach kminu rzymskiego.</p>

    <p class="calibre8">&ndash;&nbsp;Curry z&nbsp;basy. Za dziesięć minut powinno być gotowe. Ryż już się ugotował. &ndash; Nie podniosła wzroku, kiedy River usiadł na krześle przy kuchennym blacie.</p>

    <p class="calibre8">&ndash;&nbsp;Kupiłem coś. &ndash; Sięgnął do torby i&nbsp;wyjął cztery małe kartonowe pudełka z&nbsp;wytłoczonym na nich białym napisem: <em class="calibre4">Earth Search</em>.</p>

    <p class="calibre8">&ndash;&nbsp;Niech zgadnę. Kolejna gra na PlayStation? &ndash; W&nbsp;jej głosie słychać było znużenie.</p>

    <p class="calibre8">Kiedy nie kłócili się o&nbsp;Vanessę, kłócili się o&nbsp;to, ile czasu River spędza, grając na konsoli.</p>

    <p class="calibre8">&ndash;&nbsp;Nadajniki.</p>

    <p class="calibre8">Odwróciła się, żeby na niego spojrzeć; ubielone mąką ręce trzymała sztywno przed sobą.</p>

    <p class="calibre8">&ndash;&nbsp;Jakie nadajniki?</p>

    <p class="calibre8">&ndash;&nbsp;Takie. &ndash; Otworzył jedno pudełko i&nbsp;położył na dłoni mały czarny dysk. &ndash; Kiedyś czytałem o&nbsp;nich w&nbsp;„New York Timesie”. Używają sygnału GPS, więc w&nbsp;przeciwieństwie do innych nie ogranicza ich Bluetooth, a&nbsp;na twoim telefonie nie pojawi się ostrzeżenie o&nbsp;tym, że ktoś zainstalował ci oprogramowanie szpiegowskie.</p>

    <p class="calibre8">Meg dotknęła karku i&nbsp;River po raz kolejny zauważył, jak zmieniła się jej fryzura. Bez licznych spinek, które zwykle nosiła do pracy, jej obcięte na chłopaka włosy były teraz nieco dłuższe z&nbsp;tyłu i&nbsp;zachodziły na uszy, a&nbsp;grzywka wpadała do oczu. Meg oświadczyła jednak, że nie wróci już do swojej fryzjerki po tym, jak Vanessa przyszła do zakładu, usiadła na fotelu obok i&nbsp;przez godzinę gromiła ją spojrzeniem, opowiadając fryzjerce, jakim gnojkiem jest jej były facet i&nbsp;jaką idiotką kobieta, dla której ją zostawił.</p>

    <p class="calibre8">&ndash;&nbsp;Czy to w&nbsp;ogóle legalne?</p>

    <p class="calibre8">&ndash;&nbsp;Nie. &ndash; River odłożył nadajnik i&nbsp;poczuł, jak opuszcza go zapał. Chciał, żeby Meg podzielała jego entuzjazm, tymczasem ona od razu przeszła do kwestii spornej i&nbsp;słabego punktu jego planu. &ndash; Nie można zainstalować komuś lokalizatora bez jego zgody, ale jeszcze nikogo nie pozwano za to do sądu.</p>

    <p class="calibre8">&ndash;&nbsp;Jeszcze. River… &ndash; Pokręciła głową i&nbsp;urwała, lecz jej mina mówiła wszystko.</p>

    <p class="calibre8">River nie chciał łamać prawa. Żadne z&nbsp;nich nie chciało. Ale jaki mieli wybór? Natalie nie żyła, a&nbsp;jedno z&nbsp;nich miało być następne, chyba że coś zrobią. I&nbsp;to szybko. Z&nbsp;dwojga złego lepiej zostać aresztowanym, niż zginąć.</p>

    <p class="calibre8">&ndash;&nbsp;I&nbsp;to chyba niebezpieczne &ndash; dodała Meg. &ndash; Zdajesz sobie sprawę, jak blisko będziesz musiał podejść, żeby jej to podrzucić? &ndash; Dźgnęła palcem urządzenie, zostawiając na gładkiej czarnej powierzchni mączny ślad.</p>

    <p class="calibre8">River pokręcił głową.</p>

    <p class="calibre8">&ndash;&nbsp;Wcale nie muszę się do niej zbliżać. Nie będziemy podrzucać nadajników naszym własnym stalkerom, tylko się… wymienimy.</p>

    <p class="calibre8">&ndash;&nbsp;Świetnie. &ndash; Meg upiła łyk wina. &ndash; Czyli co? Będziesz ganiał po mieście za jakimś psycholem i&nbsp;próbował podrzucić mu to do kieszeni? A&nbsp;ktoś inny będzie szukał twojej byłej, tak? Kobiety, której nawet policja nie potrafi namierzyć i&nbsp;aresztować?</p>

    <p class="calibre8">River wciągnął powietrze przez nos i&nbsp;wypuścił ustami. Nie chciał okazywać irytacji, bo wiedział, że wcale im to nie pomoże. Negatywne nastawienie Meg wynikało ze strachu.</p>

    <p class="calibre8">&ndash;&nbsp;Mam plan &ndash; zaczął. &ndash; Wiele o&nbsp;tym…</p>

    <p class="calibre8">&ndash;&nbsp;A&nbsp;jeśli któreś z&nbsp;nich znajdzie lokalizator i&nbsp;pójdzie z&nbsp;nim na policję? Aresztują ciebie, bo ty je kupiłeś. I&nbsp;to pod warunkiem, że ten ktoś nie wpadnie w&nbsp;szał i&nbsp;cię nie zabije. A&nbsp;jeśli ktoś inny zginie? Jeśli ktoś umrze przez ciebie?</p>

    <p class="calibre8">&ndash;&nbsp;Meg, proszę.</p>

    <p class="calibre8">Wstał, podszedł do niej, objął ją i&nbsp;przytulił. Czuł, jak drży. Śmierć Natalie wstrząsnęła nią tak bardzo, że niewiele brakowało, a&nbsp;River nie pojechałby na pogrzeb. Meg nie znała Nat, wiedziała o&nbsp;niej tyle, ile jej powiedział, ale śmierć jego znajomej sprawiła, że nagle niebezpieczeństwo wydało się bardziej realne, a&nbsp;Vanessa jeszcze bardziej przerażająca. Meg nigdy nie była taka nerwowa i&nbsp;jeszcze nigdy tak bardzo się nie bała. Kiedy się poznali, miała w&nbsp;sobie tyle radości życia, tyle odwagi. Vanessa była pewna, że River zdradził ją z&nbsp;Meg, że zaczął się z&nbsp;nią spotykać, zanim zakończył poprzedni związek, ale się myliła.</p>

    <p class="calibre8">Po rozstaniu z&nbsp;Vanessą River szukał mieszkania. Poznał Meg na zajęciach kulinarnych. Jako jedyni single w&nbsp;grupie zostali sobie przydzieleni i&nbsp;poszli razem na Portobello Market, żeby kupić składniki do włoskiej uczty. W&nbsp;innych okolicznościach bardzo by go krępowało, że jest w&nbsp;parze z&nbsp;obcą dziewczyną &ndash; do tego atrakcyjną &ndash; ale Meg była taka miła i&nbsp;radosna, że wybierając z&nbsp;nią soczyste pomidory i&nbsp;bazylię, czuł się wyłącznie zrelaksowany. Rozmawiali o&nbsp;życiu w&nbsp;Londynie, o&nbsp;jedzeniu, muzyce i&nbsp;sztuce. Zastanawiali się, dlaczego to właśnie emotka bakłażana, a&nbsp;nie na przykład marchewki czy cukinii, stała się symbolem męskiego członka. Odkryli, że oboje uwielbiają serial <em class="calibre4">Sukcesja</em>, że są leworęczni, że miesiąc temu byli na tym samym koncercie London Grammar i&nbsp;że pewnego dnia oboje chcą odwiedzić Wietnam. Szukali kolejnych podobieństw i&nbsp;zaśmiewali się do łez, gdy odkryli, że oboje są jedynakami, że gdy byli w&nbsp;podstawówce, rodzice zmuszali ich do nauki gry na skrzypcach, i&nbsp;że trzy razy podchodzili do egzaminu na prawo jazdy. Z&nbsp;udawanym przerażeniem zareagowali na różnice (Meg nie przepadała za francuskim kinem, River uważał, że Eurowizja to głupota) i&nbsp;postanowili przekonać jedno drugie do tego, co ich dzieliło. Ledwie się poznali, a&nbsp;rozmawiali ze sobą, jakby już niebawem mieli stać się nawzajem częścią swojego życia. River nie wiedział, czy to gwiazdy mu sprzyjały, czy może ktoś zrobił mu okrutny żart. Jak to możliwe, że przy tej drobnej pięknej istocie czuł się tak radosny i&nbsp;ożywiony?</p>

    <p class="calibre8">&ndash;&nbsp;Nikt nie umrze. &ndash; Objął ją mocniej i&nbsp;wtulił twarz w&nbsp;jej włosy. Nawet po ośmiu miesiącach bycia razem i&nbsp;pół roku wspólnego mieszkania wciąż nie mógł uwierzyć, że Meg z&nbsp;nim jest. &ndash; Znasz mnie i&nbsp;wiesz, że zanim coś zrobię, tworzę arkusz kalkulacyjny ze wszystkimi za i&nbsp;przeciw. &ndash; Urwał, czekając, aż Meg się roześmieje, a&nbsp;gdy nic takiego nie nastąpiło, dodał: &ndash; Jeśli cokolwiek wzbudzi nasze wątpliwości, damy sobie spokój. Nie zamierzam nikogo narażać. To nie wchodzi w&nbsp;grę. Wymyśliłem już nawet, jak podrzucić V. lokalizator.</p>

    <p class="calibre8">Meg się wzdrygnęła. W&nbsp;rozmowach nigdy nie używali pełnego imienia Vanessy &ndash; zawsze była jego „byłą”, „wiesz kim” i&nbsp;„naszą stalkerką”. Nawet jej inicjały były zakazane.</p>

    <p class="calibre8">&ndash;&nbsp;Przepraszam, przepraszam. &ndash; Tęsknym wzrokiem spojrzał na butelkę wina. Może Meg miała rację. Kusiło go, żeby upić się do nieprzytomności. Ale musiał być silny. Zbyt wiele było do stracenia.</p>

    <p class="calibre8">&ndash;&nbsp;River… &ndash; Meg wysunęła się z&nbsp;jego objęć, pozostawiając po sobie nagły chłód. &ndash; Nie będę udawała, że nie mam złych przeczuć, bo mam. Ale widzę, że już postanowiłeś. Mam tylko nadzieję, że jeśli ona znajdzie ten nadajnik, nie zmieni naszego życia w&nbsp;jeszcze większe piekło. Nie wiem, czy byłabym w&nbsp;stanie to znieść.</p>

    <p class="calibre8">&ndash;&nbsp;Nie znajdzie. Obiecuję. A&nbsp;dzięki temu pozbędziemy się jej z&nbsp;naszego życia.</p>

    <p class="calibre8">Mówiąc to, mocno skrzyżował palce za plecami.</p>
  </section>
</div>


<div class="calibre1" id="calibre_link-14">
  <section type="chapter" role="doc-chapter" class="calibre">
    <h1 class="numer">Rozdział 9</h1>

    <h1 class="tytul">Alex</h1>

    <p class="font-bold">Piątek, 13 października</p>

    <p class="tyt">Siedem dni do czyjejś śmierci…</p>

    <p class="calibre8">Sam spogląda leniwie na Alex, która wstaje z&nbsp;łóżka.</p>

    <p class="calibre8">&ndash;&nbsp;Dokąd idziesz?</p>

    <p class="calibre8">&ndash;&nbsp;Do salonu. Mam spotkanie na Zoomie.</p>

    <p class="calibre8">Jej chłopak zerka na zegarek.</p>

    <p class="calibre8">&ndash;&nbsp;O&nbsp;tej porze?</p>

    <p class="calibre8">&ndash;&nbsp;Tak, wiem. &ndash; Alex wzdycha, upina włosy w&nbsp;kok i&nbsp;sięga po wiszący na drzwiach sypialni szlafrok. &ndash; Możesz zapauzować? &ndash; Wskazuje na znajdujący się naprzeciwko łóżka telewizor. &ndash; Chcę, żebyśmy razem obejrzeli końcówkę, bo inaczej znów będziesz mi spoilować. &ndash; Czeka, aż Sam sięgnie po pilota, a&nbsp;gdy w&nbsp;pokoju zapada cisza, dodaje: &ndash; Podobno River ma jakiś genialny plan.</p>

    <p class="calibre8">Sam opiera się na łokciu i&nbsp;patrzy na nią uważnie.</p>

    <p class="calibre8">&ndash;&nbsp;Nie wydajesz się przekonana.</p>

    <p class="calibre8">&ndash;&nbsp;Bo nie jestem. &ndash; Alex otwiera drzwi i&nbsp;zerka na niego. &ndash; Ani się waż oglądać beze mnie, bo cię uduszę.</p>

    <p class="calibre8">On niby przypadkiem włącza przycisk na pilocie i&nbsp;pokój wypełniają odgłosy walki.</p>

    <p class="calibre8">&ndash;&nbsp;Ej! &ndash; Alex chwyta stojący na toaletce kubek i&nbsp;unosi go nad głowę, jakby zamierzała nim rzucić. &ndash; Wiesz, że to zrobię.</p>

    <p class="calibre8">Telewizor cichnie, a&nbsp;gdy Alex wychodzi z&nbsp;pokoju, słyszy za plecami cichy śmiech Sama.</p>

    <p class="text-center">• • •</p>

    <p class="calibre8">Zamyka drzwi do salonu i&nbsp;sprawdza telefon. Odkąd poszli z&nbsp;Samem do sypialni pooglądać telewizję, dostała pięć nowych wiadomości: jedną od agenta, jedną od Liz (niespodziewaną), dwie od przyjaciół i… Alex wzdycha głośno: jej prześladowca znowu zmienił numer.</p>

    <p class="calibre8"><span class="sms">Chłopaczek zostaje na noc? Ty brudna zdziro.</span></p>

    <p class="calibre8">Podchodzi do okna, po czym dźga wiadomość palcem, blokuje numer i&nbsp;usuwa esemesa. Jeśli jej stalker gdzieś tam jest i&nbsp;ukrywa się w&nbsp;ciemnościach, Alex ma nadzieję, że to zobaczy.</p>

    <p class="calibre8">&ndash;&nbsp;Pieprz się! &ndash; mówi bezgłośnie i&nbsp;zaciąga zasłony.</p>

    <p class="calibre8">To z&nbsp;jej strony prawdziwy akt odwagi, więc cała się trzęsie, gdy otulona kocem siada na kanapie i&nbsp;kładzie na kolanach laptop. Nie rozumie, dlaczego River zorganizował spotkanie na Zoomie o&nbsp;tak późnej porze. Dlaczego nie mógł opowiedzieć im o&nbsp;swoim genialnym planie na WhatsAppie, zamiast robić wokół tego taką aferę? Teraz Alex musi poświęcić cenną godzinę między próbami a&nbsp;snem na słuchanie jego monotonnego nosowego głosu.</p>

    <p class="calibre8">Rozumie cały ten niepokój, paranoję, nerwowe oczekiwanie i&nbsp;strach, ale mimo że grupa zapewnia jej wsparcie i&nbsp;pocieszenie (w&nbsp;końcu to był jej pomysł), neurotyczność i&nbsp;codzienny nadmiar emocji bywają przytłaczające, zwłaszcza gdy ma za sobą ciężki dzień w&nbsp;pracy. Poprawia poduszki na kanapie i&nbsp;mości się wygodnie, a&nbsp;kiedy na ekranie pojawiają się trzy znajome twarze, czuje w&nbsp;sercu przyjemne ciepło i&nbsp;nagłe wyrzuty sumienia. To nie wina Rivera, że jest wkurzona. Conrad zachowywał się na próbie jak dupek i&nbsp;atmosfera między nimi była napięta. Przed spotkaniem z&nbsp;Liz pokłócili się za kulisami o&nbsp;to, kto schrzanił jedną ze scen. Alex upierała się, że Liz zmieniła tekst dzień wcześniej, a&nbsp;Conrad był przekonany, że w&nbsp;ogóle zrezygnowała z&nbsp;tej sceny. Na koniec, gdy inni mijali ich w&nbsp;drodze na spotkanie, wysyczał tylko: „Oto dlaczego gwiazdy oper mydlanych nie powinny grać w&nbsp;teatrze”. Alex ledwie się powstrzymała, żeby go nie uderzyć.</p>

    <p class="calibre8">Nie zamierzała zdradzać grupie swojej prawdziwej tożsamości. Podała nazwisko moderatorowi, lecz na forum &ndash; podobnie jak większość użytkowników &ndash; posługiwała się pseudonimem, żeby chronić prywatność. Dopiero gdy postanowiła założyć grupę na WhatsAppie i&nbsp;prześwietlić jej członków na Zoomie, uświadomiła sobie, że będzie musiała się ujawnić. Nie bardzo wiedziała, jak to zrobić. „Możecie mnie znać” wypadało słabo i&nbsp;pretensjonalnie. Z&nbsp;kolei: „Chciałam tylko powiedzieć, że jestem aktorką serialową” brzmiało, jakby się przechwalała. W&nbsp;końcu postanowiła o&nbsp;niczym ich nie informować i&nbsp;zobaczyć, jak zareagują, gdy ujrzą ją na Zoomie.</p>

    <p class="calibre8">Niepotrzebnie się martwiła. Lucy spytała, czy nie spotkały się wcześniej, i&nbsp;dopiero po chwili uświadomiła sobie, że Alex gra w&nbsp;ulubionej telenoweli jej mamy, a&nbsp;River w&nbsp;ogóle nie miał pojęcia, kim jest. Tylko Bridget ją rozpoznała i&nbsp;aż krzyknęła ze zdumienia. Alex nie wiedziała, czy Bridget zawsze bywała taka zakłopotana, czy też to z&nbsp;powodu jej „sławy” zbladła i&nbsp;zaczęła się jąkać. Tak czy inaczej, podczas trzeciego spotkania na Zoomie Bridget była już wyraźnie spokojniejsza.</p>

    <p class="calibre8">&ndash;&nbsp;Cześć, Alex! &ndash; Miniaturowa Lucy macha do niej z&nbsp;ekranu laptopa, ale zanim Alex zdąży zareagować, odzywa się River:</p>

    <p class="calibre8">&ndash;&nbsp;Dobra, słuchajcie, skoro już jesteśmy w&nbsp;komplecie, będę się streszczał, bo wiem, że wszyscy wolelibyśmy robić teraz coś innego.</p>

    <p class="calibre8">Lucy upija łyk czerwonego wina, Bridget poprawia okulary na nosie, a&nbsp;Alex przygryza wargę. Wszystkie chcą usłyszeć, co ma do powiedzenia River, by móc zażartować, że faktycznie wolałyby robić coś innego.</p>

    <p class="calibre8">&ndash;&nbsp;A&nbsp;więc… &ndash; River zbliża do ekranu czarny okrągły przedmiot wielkości jednej trzeciej telefonu. &ndash; To nadajnik GPS, dzięki któremu odzyskamy kontrolę nad swoim życiem.</p>

    <p class="calibre8">Alex nachyla się do laptopa, żeby lepiej się przyjrzeć. Lucy patrzy zafascynowana, ale Bridget kręci głową.</p>

    <p class="calibre8">&ndash;&nbsp;Jeśli to Apple AirTag, nic z&nbsp;tego nie będzie, bo jeżeli osoba, której chcesz to podrzucić, ma iPhone’a, telefon ją ostrzeże.</p>

    <p class="calibre8">&ndash;&nbsp;To nie AirTag. &ndash; River obraca urządzenie w&nbsp;palcach. &ndash; To cacuszko wykorzystuje technologię satelitarną, co znaczy, że nasi stalkerzy nigdy nie będą poza zasięgiem. I&nbsp;dopóki nie znajdą nadajnika, w&nbsp;ogóle się nie zorientują, że ich namierzamy. Dzisiaj testowałem go na Meg i&nbsp;mogłem…</p>

    <p class="calibre8">Alex z&nbsp;zazdrością patrzy na kieliszek wina Lucy, podczas gdy River nie przestaje ględzić o&nbsp;tym, jak śledził swoją dziewczynę, gdy jechała do pracy, a&nbsp;później do Tesco.</p>

    <p class="calibre8">&ndash;&nbsp;Jest trzyminutowe opóźnienie &ndash; mówi na tyle głośno, by dać jej do zrozumienia, że wie, że Alex przestała go słuchać. &ndash; Czyli to nie do końca relacja na żywo, ale nic lepszego nie znajdziemy.</p>

    <p class="calibre8">&ndash;&nbsp;Kiedy mówisz „my”… &ndash; Alex odchyla się na poduszki &ndash; sugerujesz, że mielibyśmy podrzucić te urządzenia naszym stalkerom? Bo jeśli tak, to będzie cholernie…</p>

    <p class="calibre8">&ndash;&nbsp;Nie. Nie, nie. To byłoby zbyt niebezpieczne. Proponuję, żebyśmy nawzajem namierzyli swoich stalkerów. Nie znają nas, więc…</p>

    <p class="calibre8">Bridget podnosi rękę.</p>

    <p class="calibre8">&ndash;&nbsp;To nie do końca prawda. Jeśli to któryś z&nbsp;nich przywiózł wiązankę na pogrzeb Natalie, widział całą naszą czwórkę i&nbsp;wie, jak wyglądamy.</p>

    <p class="calibre8">Riverowi rzednie mina.</p>

    <p class="calibre8">&ndash;&nbsp;O&nbsp;tym nie pomyślałem.</p>

    <p class="calibre8">&ndash;&nbsp;Chociaż… &ndash; Bridget robi dramatyczną pauzę &ndash; jest bardziej prawdopodobne, że to ktoś z&nbsp;kwiaciarni doręczył kwiaty.</p>

    <p class="calibre8">&ndash;&nbsp;Przepraszam &ndash; mówi Lucy między jednym łykiem a&nbsp;drugim &ndash; ale się pogubiłam. Czyli w&nbsp;końcu możemy to zrobić czy nie?</p>

    <p class="calibre8">River się uśmiecha.</p>

    <p class="calibre8">&ndash;&nbsp;Możemy. Jeśli Bridget podrzuci nadajnik stalkerowi Alex, a…</p>

    <p class="calibre8">Alex wzdycha z&nbsp;irytacją.</p>

    <p class="calibre8">&ndash;&nbsp;Ale nie wiemy nawet, kto nim jest.</p>

    <p class="calibre8">&ndash;&nbsp;Owszem, i&nbsp;dlatego nie będzie to łatwe, ale musimy zadowolić się tym, co mamy. Dlatego ja namierzę Charlotte, stalkerkę Bridget, Lucy podrzuci nadajnik Vanessie, a&nbsp;Alex Marcusowi.</p>

    <p class="calibre8">&ndash;&nbsp;Niby jak mam go podrzucić Vanessie? &ndash; pyta Lucy. &ndash; Sam nie wiesz, gdzie ona się podziewa.</p>

    <p class="calibre8">River gładzi ręką kilkudniowy zarost.</p>

    <p class="calibre8">&ndash;&nbsp;Będę musiał się nad tym zastanowić, ale myślę, że moglibyśmy ją zwabić do…</p>

    <p class="calibre8">Alex wyciąga rękę, kiedy zaczyna dzwonić jej telefon.</p>

    <p class="calibre8">&ndash;&nbsp;Przepraszam was na chwi… &ndash; Zdejmuje laptop z&nbsp;kolan, kładzie go na kanapie i&nbsp;wstaje. &ndash; Halo?</p>

    <p class="calibre8">Najpierw odpowiada jej cisza, po czym…</p>

    <p class="calibre8">&ndash;&nbsp;Czy to Alexandra Raynor?</p>

    <p class="calibre8">&ndash;&nbsp;Tak, słucham. &ndash; Alex przechodzi z&nbsp;jednego końca małego pokoju w&nbsp;drugi.</p>

    <p class="calibre8">W tym głosie jest coś, co jej się nie podoba; jakaś natarczywość, którą już gdzieś słyszała.</p>

    <p class="calibre8">&ndash;&nbsp;Halo, pani Alexandro, przepraszam, że dzwonię o&nbsp;tak późnej porze. Detektyw Ian McGowan z&nbsp;londyńskiej policji.</p>

    <p class="calibre8">Alex przestaje krążyć po pokoju. Mruży oczy, a&nbsp;pole jej widzenia kurczy się do otoczonego ciemnością wąskiego promienia światła; w&nbsp;uszach jej dzwoni.</p>

    <p class="calibre8">&ndash;&nbsp;Ponieważ jest pani najbliższą żyjącą krewną Arthura i&nbsp;Alice Raynorów, chcemy panią poinformować, że trzy tygodnie temu Colin Sutherland został zwolniony z&nbsp;więzienia Belmarsh. Mogę tylko przeprosić, że nie poinformowano pani wcześniej, jednak zdobycie pani numeru zajęło nam trochę czasu… Alexandro… Alexandro, słyszy mnie pani? Jest tam pani?</p>

    <p class="calibre8">Alex ma wrażenie, że zapada się we własne ciało.</p>

    <p class="calibre8">&ndash;&nbsp;Tak, jestem. Słyszałam, co pan powiedział. Że zwolniono go trzy tygodnie temu. Dziękuję, że mnie pan poinformował. Do wi…</p>

    <p class="calibre8">Ale detektyw Ian McGowan jeszcze nie skończył.</p>

    <p class="calibre8">&ndash;&nbsp;Obecnie mieszka w&nbsp;hostelu prowadzonym przez organizację charytatywną, a&nbsp;niedługo przeniesie się do kogoś z&nbsp;rodziny.</p>

    <p class="calibre8">Rodzina. To słowo przepływa przez nią &ndash; widmo doskonale znanego jej niegdyś życia.</p>

    <p class="calibre8">&ndash;&nbsp;Dzwonię, ponieważ Colin Sutherland poprosił o&nbsp;możliwość spotkania pojednawczego z&nbsp;panią &ndash; ciągnie McGowan. &ndash; Naturalnie podczas takiego spotkania nie byłaby pani z&nbsp;nim sama. Miałaby pani okazję powiedzieć mu, w&nbsp;jaki sposób jego zbrodnia wpłynęła na pani życie, i&nbsp;zadać mu ewentualne pytania. W&nbsp;tej sytuacji ma pani prawo czuć niepokój, to zupełnie normalne &ndash; dodaje pospiesznie. &ndash; Oczywiście został wydany sądowy zakaz zbliżania się, ale…</p>

    <p class="calibre8">&ndash;&nbsp;One nie działają.</p>

    <p class="calibre8">&ndash;&nbsp;Słucham?</p>

    <p class="calibre8">&ndash;&nbsp;Moi rodzice mieli… &ndash; Alex próbuje znaleźć właściwe słowa, podczas gdy wspomnienia kłębią się w&nbsp;jej głowie niczym kruki. &ndash; Dostał sądowy zakaz zbliżania się do nich, który miał ich ochronić, a&nbsp;i&nbsp;tak nic to… &ndash; W&nbsp;ustach ma sucho i&nbsp;próbuje nabrać powietrza przez ściśnięte gardło.</p>

    <p class="calibre8">Zaciska palce na telefonie i&nbsp;jak przez mgłę słyszy dobiegający z&nbsp;sąsiedniego pokoju głos Sama:</p>

    <p class="calibre8">&ndash;&nbsp;Skarbie? Wszystko w&nbsp;porządku?</p>

    <p class="calibre8">&ndash;&nbsp;I&nbsp;tak nic to nie dało. &ndash; Wbija wzrok w&nbsp;ścianę. &ndash; Colin Sutherland mimo to zamordował moich rodziców. Możecie wziąć to wasze spotkanie pojednawcze i&nbsp;razem z&nbsp;sądowym zakazem zbliżania się wsadzić je sobie w&nbsp;tyłek.</p>
  </section>
</div>


<div class="calibre1" id="calibre_link-15">
  <section type="chapter" role="doc-chapter" class="calibre">
    <h1 class="numer">Rozdział 10</h1>

    <h1 class="tytul">Lucy</h1>

    <p class="font-bold">Piątek, 13 października</p>

    <p class="tyt">Siedem dni do czyjejś śmierci…</p>

    <p class="calibre8">Jakaś część Lucy &ndash; przerażona i&nbsp;empatyczna &ndash; chce wylogować się z&nbsp;Zooma i&nbsp;wyłączyć komputer. Podczas gdy druga część &ndash; zafascynowana i&nbsp;wścibska &ndash; nie jest zdolna się poruszyć. Jej palce zaciskają się na kieliszku z&nbsp;winem, wzrok spoczywa na jednym z&nbsp;medali za bieganie, które wiszą na ścianie na prawo od biurka.</p>

    <p class="calibre8">&ndash;&nbsp;Alex? &ndash; Głos Rivera przerywa ciszę. &ndash; Alex, jesteś tam? Słyszysz nas?</p>

    <p class="calibre8">Bridget patrzy gdzieś w&nbsp;dół, pewnie na telefon, sądząc po skupieniu, jakie maluje się na jej twarzy.</p>

    <p class="calibre8">&ndash;&nbsp;Słyszałyście? &ndash; Głos Rivera, niewiele głośniejszy od szeptu, sączy się z&nbsp;laptopa Lucy.</p>

    <p class="calibre8">&ndash;&nbsp;Hm &ndash; mruczy gardłowo Lucy i&nbsp;sięga po telefon. Na grupowym czacie jest już wiadomość od Rivera: <em class="calibre4">Wszystko w&nbsp;porządku, Alex? Martwimy się o&nbsp;ciebie.</em> &ndash; Wiesz, River &ndash; mówi &ndash; chyba powinniśmy usunąć Alex z&nbsp;Zooma. Myślę, że potrzebuje czasu, żeby pobyć sama.</p>

    <p class="calibre8">&ndash;&nbsp;Słuchałem tylko po to, żeby sprawdzić, czy nic jej nie jest &ndash; tłumaczy się River, a&nbsp;na jego szyi wykwitają czerwone plamy. &ndash; Nagle zamilkła.</p>

    <p class="calibre8">&ndash;&nbsp;Proszę, River, mógłbyś ją usunąć? &ndash; nalega Lucy. &ndash; To trochę wścibskie. Czuję się niezręcznie, podsłuchując. Jest w&nbsp;domu, bezpieczna. Skontaktuje się z&nbsp;nami, jeśli będzie nas potrzebować.</p>

    <p class="calibre8">Przez chwilę River nie reaguje, z&nbsp;wahaniem marszczy czoło, ale zaraz potem widok pokoju Alex zaczyna migać i&nbsp;znika. Lucy oddycha z&nbsp;ulgą.</p>

    <p class="calibre8">&ndash;&nbsp;Właśnie znalazłam w&nbsp;sieci artykuł. &ndash; Bridget podnosi wzrok znad telefonu. Oczy jej błyszczą za szkłami okularów. &ndash; Wygląda na to, że dziesięć lat temu, kiedy Alex dostała rolę w&nbsp;<em class="calibre4">Southern Lights</em>, jakiś dziennikarz powęszył trochę, odkrył jej prawdziwe nazwisko i&nbsp;dowiedział się, że jej rodzice zostali zamordowani, gdy miała dziesięć lat. Colin Sutherland był ich najbliższym sąsiadem. Istniał między nimi jakiś spór o&nbsp;granicę gruntów i&nbsp;Sutherland nie wytrzymał. On… sytuacja wymknęła się spod kontroli, kiedy pewnego dnia…</p>

    <p class="calibre8">&ndash;&nbsp;Przestań. &ndash; Lucy gwałtownie odwraca głowę, jakby oglądała morderstwo na ekranie laptopa, a&nbsp;nie tylko je sobie wyobrażała. &ndash; Nie chcę tego słuchać.</p>

    <p class="calibre8">&ndash;&nbsp;To straszne &ndash; rzuca River bezbarwnym głosem. &ndash; Biedna Alex. Nie miałem pojęcia.</p>

    <p class="calibre8">&ndash;&nbsp;Kto po tym wszystkim się nią opiekował? &ndash; pyta Lucy.</p>

    <p class="calibre8">Staje jej przed oczami obraz drobnych siódmoklasistów. Stracić rodziców w&nbsp;tak młodym wieku i&nbsp;w&nbsp;tak bestialski sposób… Chyba nigdy nie słyszała czegoś straszniejszego.</p>

    <p class="calibre8">&ndash;&nbsp;Tutaj piszą, że krewni. &ndash; Bridget zdejmuje okulary i&nbsp;pociera oczy. &ndash; Autor artykułu cytuje „znajomego”, który twierdzi, że Alex czuła się odpowiedzialna za to, co się stało. Ale nie wyjaśnia, z&nbsp;jakiego powodu.</p>

    <p class="calibre8">&ndash;&nbsp;Boże. &ndash; River przesuwa dłonią po twarzy. &ndash; Jak… co mamy jej powiedzieć?</p>

    <p class="calibre8">&ndash;&nbsp;Nic &ndash; mówi Lucy. &ndash; Powiedziałaby nam o&nbsp;tym, gdyby chciała, żebyśmy wiedzieli.</p>

    <p class="calibre8">River wzdycha głęboko.</p>

    <p class="calibre8">&ndash;&nbsp;Chyba będziemy musieli jeszcze raz przemyśleć plan z&nbsp;nadajnikami.</p>

    <p class="calibre8">&ndash;&nbsp;Dlaczego? &ndash; Bridget nachyla się w&nbsp;stronę ekranu, a&nbsp;jej oczy bez okularów w&nbsp;dużych szylkretowych oprawkach wydają się małe i&nbsp;głęboko osadzone.</p>

    <p class="calibre8">&ndash;&nbsp;Bo nie możemy pozwolić, żebyś podrzuciła nadajnik mordercy!</p>

    <p class="calibre8">&ndash;&nbsp;Chwileczkę. &ndash; Lucy podnosi rękę, jakby chciała zabrać głos na radzie pedagogicznej. &ndash; River, z&nbsp;góry zakładasz, że to Sutherland stalkuje Alex. Nie sądzisz, że to mało prawdopodobne, skoro jeszcze trzy tygodnie temu siedział w&nbsp;więzieniu?</p>

    <p class="calibre8">&ndash;&nbsp;W&nbsp;więzieniu mają komórki, wiesz? &ndash; rzuca River. &ndash; Przemycone, ale jednak.</p>

    <p class="calibre8">Jego protekcjonalny ton działa Lucy na nerwy. Czy River naprawdę sądzi, że jest aż tak naiwna?</p>

    <p class="calibre8">&ndash;&nbsp;Tak, wiem, ale ktoś prześladuje ją od pół roku. Po co Sutherland miałby wysyłać jej obelżywe wiadomości, skoro odsiedział dwadzieścia pięć lat i&nbsp;zostało mu kilka miesięcy do wyjścia? Po co miałby ryzykować, że cofną mu zwolnienie warunkowe?</p>

    <p class="calibre8">&ndash;&nbsp;Wiemy tyle co ty. &ndash; River lekceważąco wzrusza ramionami, aż Lucy ma ochotę walnąć pięścią w&nbsp;ekran.</p>

    <p class="calibre8">&ndash;&nbsp;Lucy ma rację &ndash; odzywa się Bridget. &ndash; Daty się nie zgadzają. Zresztą jak miałby robić jej zdjęcia, gdy siedział za kratkami? Nie mówiąc o…</p>

    <p class="calibre8">&ndash;&nbsp;Nie możemy niczego zakładać &ndash; przerywa jej River. &ndash; Mówimy o&nbsp;mordercy. Bóg jeden wie, kto mu pomaga. Może w&nbsp;ogóle powinniśmy dać sobie z&nbsp;tym spokój.</p>

    <p class="calibre8">&ndash;&nbsp;Nie bądź śmieszny! &ndash; Bridget nachyla się w&nbsp;stronę kamery, tak że jej oczy i&nbsp;nos wypełniają cały ekran. &ndash; Jeśli nie dasz nam tych nadajników Riverze Scotcie-Tylerze, sama je kupię. Czy ktokolwiek z&nbsp;nas przypuszczał, że po wyjściu z&nbsp;więzienia Jamie zamorduje Natalie? Nie. Czy sądzę, że Charlotte zabiłaby mnie, gdyby miała okazję? Z&nbsp;pewnością istnieje takie prawdopodobieństwo. Czy wybaczyłbyś sobie, gdyby twoja eks skrzywdziła Meg? A&nbsp;jeśli Marcus skrzywdzi Lucy? Mamy siedem dni. Tylko siedem dni zostało do daty z&nbsp;wiązanki. Musimy zrobić, co w&nbsp;naszej mocy, żeby się ochronić.</p>

    <p class="calibre8">&ndash;&nbsp;Myślę, że powinniśmy zostawić tę sprawę policji &ndash; sugeruje ostrożnie River. &ndash; Alex będzie chciała, żeby się tym zajęli.</p>

    <p class="calibre8">&ndash;&nbsp;Jesteś pewien? &ndash; pyta Lucy. &ndash; Bo ja jestem pewna, że właśnie powiedziała im, żeby sądowy zakaz zbliżania się wsadzili sobie w&nbsp;tyłek.</p>

    <p class="calibre8">&ndash;&nbsp;Chwileczkę. &ndash; River wygląda na rozkojarzonego. &ndash; Alex chce dołączyć do grupy.</p>

    <p class="calibre8">Ekran miga i&nbsp;w&nbsp;prostokącie obok twarzy Bridget pojawia się twarz Alex.</p>

    <p class="calibre8">Lucy spodziewała się, że będzie zrozpaczona, ale nos ich znajomej nie jest czerwony, a&nbsp;oczy nie są opuchnięte od łez. Wygląda dokładnie tak jak wtedy, gdy zalogowała się na początku tej rozmowy.</p>

    <p class="calibre8">&ndash;&nbsp;Przepraszam. &ndash; Alex wspiera brodę na ręce i&nbsp;wyzywającym wzrokiem wpatruje się w&nbsp;kamerę. &ndash; No to jak, River, kiedy dostaniemy nasze nadajniki? Bo to gówno musi się skończyć.</p>
  </section>
</div>


<div class="calibre1" id="calibre_link-16">
  <section type="chapter" role="doc-chapter" class="calibre">
    <h1 class="numer">Rozdział 11</h1>

    <h1 class="tytul">Alex</h1>

    <p class="font-bold">Sobota, 14 października</p>

    <p class="tyt">Sześć dni do czyjejś śmierci…</p>

    <p class="calibre8">Alex idzie w&nbsp;stronę ozdobionej kwiatowym wzorem zielonej bramy parku Highgate Wood i&nbsp;szczelniej otula się kurtką w&nbsp;panterkę. Niebo jest jeszcze ciemne, lecz ptaki już się zbudziły i&nbsp;ich radosne trele mieszają się z&nbsp;odgłosami ruchu ulicznego. Jest przeraźliwie zimno.</p>

    <p class="calibre8">Sam, który nie przestaje mówić, odkąd wyszli z&nbsp;domu, poklepuje się po twarzy, a&nbsp;chwilę później dotyka jej policzków.</p>

    <p class="calibre8">&ndash;&nbsp;Jesteś prawdziwa? A&nbsp;ja? To musi być sen, bo jak inaczej wytłumaczyć, że jesteśmy na zewnątrz tak wcześnie, w&nbsp;taki ziąb?</p>

    <p class="calibre8">Alex odsuwa jego rękę. Jest szósta trzydzieści, a&nbsp;ona jest tak zmęczona, że czuje się, jakby lada chwila miała rozpaść się na kawałki.</p>

    <p class="calibre8">&ndash;&nbsp;Posłuchaj &ndash; mówi po raz trzeci, odkąd zwlekli się z&nbsp;łóżka. &ndash; Naprawdę doceniam to, że ze mną przyszedłeś, ale mógłbyś przestać się opieprzać?</p>

    <p class="calibre8">&ndash;&nbsp;Chwileczkę, jak to? &ndash; Sam unosi brwi, w&nbsp;jego zmęczonych oczach pojawia się figlarny błysk. &ndash; Wy tak na serio? Macie sprzęt szpiegowski godny MI5? Szybko, kryj się! Wróg na dwunastej!</p>

    <p class="calibre8">Alex wie, że jej śmiech tylko go zachęci, ale nie może się powstrzymać. W&nbsp;końcu Sam jest komikiem. Rozumie, dlaczego się wygłupia i&nbsp;próbuje ją rozśmieszyć. Ubiegłej nocy nie potrafił sprawić, by przestała płakać, ale robi, co w&nbsp;jego mocy, żeby teraz nie myślała o&nbsp;Colinie Sutherlandzie.</p>

    <p class="calibre8">Całuje ją w&nbsp;czubek głowy.</p>

    <p class="calibre8">&ndash;&nbsp;No chodź, znajdźmy tych twoich dziwaków.</p>

    <p class="calibre8">&ndash;&nbsp;Sam, oni nie są… &ndash; Zauważa uśmiech na jego twarzy i&nbsp;urywa. &ndash; Przynajmniej nie są większymi dziwakami ode mnie.</p>

    <p class="text-center">• • •</p>

    <p class="calibre8">Pozostali stoją zbici w&nbsp;ciasną grupkę kilkaset metrów dalej, przy otoczonej drzewami ławce. River, z&nbsp;czarnym plecakiem na ramieniu, truchta w&nbsp;miejscu, żeby się rozgrzać. Bridget obraca na palcu wskazującym breloczek z&nbsp;kluczami, a&nbsp;Lucy, w&nbsp;czerwonym płaszczu, niebieskiej czapce i&nbsp;kolorowym szaliku, zerka na zegarek. Alex podnosi rękę na powitanie i&nbsp;szturcha Sama.</p>

    <p class="calibre8">&ndash;&nbsp;Żadnych komentarzy, żadnych żartów i&nbsp;żadnego obijania się. Okej?</p>

    <p class="calibre8">&ndash;&nbsp;Tak jest, szefowo. Będę tu stał i&nbsp;pełnił wartę, szefowo. &ndash; Sam zatrzymuje się, a&nbsp;Alex słyszy żartobliwą kpinę w&nbsp;jego głosie.</p>

    <p class="calibre8">&ndash;&nbsp;Przepraszam, przepraszam &ndash; mówi, po czym kicha, pięć razy z&nbsp;rzędu, a&nbsp;Sam za jej plecami wybucha śmiechem.</p>

    <p class="calibre8">Bawi go to, że ona nie potrafi kichnąć raz, jak wszyscy.</p>

    <p class="calibre8">Lucy podchodzi do niej ze ściągniętymi brwiami.</p>

    <p class="calibre8">&ndash;&nbsp;Wszystko w&nbsp;porządku? &ndash; pyta.</p>

    <p class="calibre8">Musiała słyszeć każde słowo jej wczorajszej rozmowy z&nbsp;policjantem. Wszyscy słyszeli; wyczytała to z&nbsp;ich twarzy, kiedy wróciła na Zooma. Nikt nie poruszył tego tematu i&nbsp;kontynuowali spotkanie jak gdyby nigdy nic.</p>

    <p class="calibre8">&ndash;&nbsp;Tak, dzięki &ndash; odpowiada. &ndash; Przepraszamy za spóźnienie. Musieliśmy czekać na metro dłużej, niż sądziliśmy.</p>

    <p class="calibre8">River zdejmuje plecak, kładzie go na ławce i&nbsp;otwiera. Wyjmuje cztery małe pudełka i&nbsp;je rozdaje.</p>

    <p class="calibre8">Alex obraca swoje w&nbsp;dłoniach i&nbsp;przygląda mu się z&nbsp;uwagą. Czuje ekscytację i&nbsp;strach pozostałych dwóch kobiet, kiedy robią to samo co ona.</p>

    <p class="calibre8">&ndash;&nbsp;Z&nbsp;tyłu jest kod QR &ndash; mówi River ściszonym głosem. &ndash; Jeśli zeskanujecie go telefonem, połączy was z&nbsp;apką. Wpiszcie kod, który znajdziecie na spodzie pudełka, i&nbsp;gotowe. Oczywiście później musimy wymienić się kodami, żebyśmy mogli śledzić swoich stalkerów. Miałem zamiar sporządzić ich listę, ale zważywszy na to, że bywam nazywany „maniakiem kontroli”… &ndash; zerka na Alex &ndash; pomyślałem, że zostawię to wam. Najtrudniej będzie podrzucić je gdzieś, gdzie ich nie znajdą. Nadajnik posiada magnes, więc można umieścić go na nadkolu auta, a&nbsp;jeśli nasz cel będzie miał plecak, możecie wrzucić go do jakiejś małej kieszonki, takiej jak ta. &ndash; Poklepuje suwak jednej z&nbsp;bocznych kieszeni swojego plecaka. &ndash; Możecie go podrzucić do nieużywanej kieszeni kurtki albo wsunąć w&nbsp;rozdarcie materiału. Co do torebek, hm… jeśli będziecie miały dość czasu, możecie ostrym nożykiem zrobić małe nacięcie w&nbsp;podszewce albo…</p>

    <p class="calibre8">Bridget posyła mu jadowite spojrzenie.</p>

    <p class="calibre8">&ndash;&nbsp;Która kobieta nie zauważy, że ktoś uszkodził jej torebkę?</p>

    <p class="calibre8">&ndash;&nbsp;Ja &ndash; mówi Lucy. &ndash; Mam w&nbsp;niej tyle różnych szpargałów, że nie zauważyłabym, nawet gdyby ktoś namalował mi graffiti na podszewce.</p>

    <p class="calibre8">&ndash;&nbsp;A&nbsp;co z&nbsp;kobietami, które zmieniają torebki? &ndash; odzywa się Bridget. &ndash; Albo z&nbsp;ludźmi, którzy noszą różne kurtki?</p>

    <p class="calibre8">&ndash;&nbsp;Słuszna uwaga &ndash; rzuca Lucy. &ndash; Chociaż… &ndash; zerka na własną czerwoną kurtkę &ndash; ja w&nbsp;swojej praktycznie mieszkam, a&nbsp;torebkę zmieniam tylko wtedy, gdy idę na wesele.</p>

    <p class="calibre8">&ndash;&nbsp;Czyli załatwione &ndash; mówi River. &ndash; To ryzyko, ale niewielkie. Wiem z&nbsp;doświadczenia, że kiedy robi się zimno, większość ludzi nosi ulubioną ciepłą kurtkę. Pamiętaj, Bridget, że nie możesz podrzucić nadajnika… &ndash; Ostrożnie zerka na Alex.</p>

    <p class="calibre8">&ndash;&nbsp;Sutherlandowi &ndash; kończy Alex. &ndash; W&nbsp;porządku. Zdaję sobie sprawę, że o&nbsp;nim wiecie.</p>

    <p class="calibre8">&ndash;&nbsp;Chwileczkę, River &ndash; obrusza się Bridget. &ndash; Zabraniasz mi…</p>

    <p class="calibre8">&ndash;&nbsp;Nie chciałem, żeby tak to zabrzmiało. &ndash; River lekceważąco macha ręką. &ndash; Co nie zmienia faktu, że to niebezpieczny człowiek.</p>

    <p class="calibre8">Lucy wzdycha.</p>

    <p class="calibre8">&ndash;&nbsp;Czy nie przerabialiśmy tego wczoraj wieczorem? Daty się nie zgadzają. Ty jeden uważasz, że facet stanowi zagrożenie.</p>

    <p class="calibre8">&ndash;&nbsp;Jeśli się do niej zbliży, zadzwonimy na pieprzoną policję &ndash; odzywa się nagle Sam zza pleców Alex, a&nbsp;ona aż się wzdryga. &ndash; Mam gdzieś, jak bardzo im nie ufasz, skarbie. I&nbsp;tak do nich zadzwonimy.</p>

    <p class="calibre8">&ndash;&nbsp;Jasne &ndash; kłamie Alex. &ndash; Oczywiście.</p>

    <p class="calibre8">&ndash;&nbsp;To wszystko? &ndash; pyta Lucy. &ndash; Zaczyna świtać i&nbsp;naprawdę muszę iść…</p>

    <p class="calibre8">&ndash;&nbsp;Sekunda, jeszcze jedno &ndash; wstrzymuje ich River, na co reagują zbiorowym jękiem. &ndash; Musimy porozmawiać o…</p>

    <p class="calibre8">Urywa i&nbsp;nasłuchuje, gdy w&nbsp;zaroślach na lewo od nich rozlega się trzask łamanej gałązki i&nbsp;szelest liści. Ktoś tam jest. Alex nadstawia ucha i&nbsp;wpatruje się w&nbsp;ciemność, czując, jak włoski na karku stają jej dęba. Obok niej Bridget i&nbsp;Lucy też nasłuchują.</p>

    <p class="calibre8">Tylko Sam nie wygląda na przestraszonego. Z&nbsp;dłońmi zaciśniętymi w&nbsp;pięści idzie w&nbsp;kierunku, z&nbsp;którego dobiegają dźwięki.</p>

    <p class="calibre8">&ndash;&nbsp;Kto tam jest?! &ndash; woła.</p>

    <p class="calibre8">Szelest natychmiast cichnie.</p>

    <p class="calibre8">&ndash;&nbsp;Kto tam?! &ndash; woła ponownie.</p>

    <p class="calibre8">Nikt nie odpowiada. Sam wyciąga rękę w&nbsp;stronę grupy, pokazując im, żeby zostali na miejscu, po czym ostrożnie wchodzi w&nbsp;zarośla.</p>

    <p class="calibre8">&ndash;&nbsp;Sam, nie! &ndash; krzyczy Alex, lecz on znika już w&nbsp;mroku.</p>

    <p class="calibre8">Kiedy rusza za nim, Lucy łapie ją za rękę.</p>

    <p class="calibre8">&ndash;&nbsp;Nie! To niebezpieczne.</p>

    <p class="calibre8">&ndash;&nbsp;I&nbsp;dlatego właśnie powinnam…</p>

    <p class="calibre8">Alex nie jest pewna, co słyszy najpierw: szelest w&nbsp;zaroślach, krzyk Rivera czy kamień, który ze świstem przelatuje tuż obok jej głowy, odbija się od ramienia Bridget, po czym spada na ziemię, w&nbsp;błoto i&nbsp;liście.</p>

    <p class="calibre8">&ndash;&nbsp;Co jest… &ndash; River pochyla się, żeby go podnieść, a&nbsp;przerażona Alex odwraca się w&nbsp;stronę krzaków.</p>

    <p class="calibre8">Gdzie on jest? Gdzie jest Sam? Idiota, pobiegł w&nbsp;zarośla jak jakiś Rambo. Jeśli coś mu się stanie, ona nigdy sobie tego nie wybaczy.</p>

    <p class="calibre8">&ndash;&nbsp;Sam! &ndash; Wyrywa się Lucy i&nbsp;biegnie za nim. &ndash; Sam! &ndash; Włącza latarkę w&nbsp;telefonie i&nbsp;snopem światła omiata gałęzie i&nbsp;liście. &ndash; Gdzie jesteś, Sam?!</p>

    <p class="calibre8">Za jej plecami River wydaje okrzyk zaskoczenia, a&nbsp;sekundę później Alex słyszy przerażone krzyki obu kobiet.</p>

    <p class="calibre8">&ndash;&nbsp;Sam! &ndash; Biegnie w&nbsp;stronę bramy wejściowej i&nbsp;w&nbsp;tej samej chwili z&nbsp;zarośli na lewo od niej wypada ciemna, wysoka postać.</p>

    <p class="calibre8">&ndash;&nbsp;Chryste! &ndash; Alex chwyta się za serce, gdy Sam idzie w&nbsp;jej stronę. &ndash; Wystraszyłeś mnie.</p>

    <p class="calibre8">Jej chłopak powoli rozgląda się dookoła. Na jego twarzy maluje się skupienie, jakie Alex widziała dotychczas wyłącznie w&nbsp;filmach o&nbsp;Jasonie Bournie. Nie zna takiego Sama: samca alfa, który aż buzuje od adrenaliny i&nbsp;mrużąc oczy, wypatruje zagrożenia.</p>

    <p class="calibre8">&ndash;&nbsp;Kurwa. &ndash; Zaciska usta w&nbsp;wąską kreskę, a&nbsp;determinację na jego twarzy zastępuje rozczarowanie. &ndash; Pieprzone korzenie. &ndash; Podciąga nogawkę spodni, ogląda zadrapanie na nodze i&nbsp;patrzy na Alex. &ndash; Przepraszam, kotku. Zgubiłem ich.</p>

    <p class="calibre8">&ndash;&nbsp;Ich? Ilu ich było?</p>

    <p class="calibre8">&ndash;&nbsp;Tylko jeden. Chyba mężczyzna, ale nie jestem pewny. Miał dużą kurtkę, kaptur naciągnięty na głowę i&nbsp;był cholernie szybki. On… to znaczy ten ktoś… pobiegł w&nbsp;stronę bramy. Pewnie już dawno go tu nie ma.</p>

    <p class="calibre8">Ociera twarz rękami i&nbsp;dyszy, jakby właśnie przebiegł maraton, a&nbsp;gdy znów na nią patrzy, Alex widzi Sama, jakiego tak dobrze zna &ndash; uroczego głuptasa, który nigdy nie korzysta ze schodów, jeśli w&nbsp;pobliżu jest winda. Obejmuje go za szyję i&nbsp;wtula się w&nbsp;niego, czując miękkość jego brzucha i&nbsp;twarde plecy pod swoimi palcami.</p>

    <p class="calibre8">&ndash;&nbsp;Nie rób tego więcej &ndash; mówi.</p>

    <p class="calibre8">&ndash;&nbsp;Przepraszam, że przeszkadzam, ale musicie to zobaczyć. &ndash; River wyrasta obok niej jak spod ziemi, jego niepokój jest niemal namacalny.</p>

    <p class="calibre8">Alex odrywa wzrok od jego oczu, które za szkłami okularów wydają się jeszcze większe i&nbsp;bardziej przerażone, i&nbsp;spogląda na kamień w&nbsp;jego wyciągniętej dłoni. Przez moment nie bardzo wie, na co właściwie patrzy, i&nbsp;nagle to dostrzega &ndash; nierówne linie na powierzchni, jakby ktoś wydrapał je nożem.</p>

    <p class="calibre8">&ndash;&nbsp;To szóstka &ndash; mówi.</p>

    <p class="calibre8">Lucy staje na linii jej wzroku, cała się trzęsie w&nbsp;zimnym świetle poranka.</p>

    <p class="calibre8">&ndash;&nbsp;To przypomnienie o&nbsp;dacie z&nbsp;wiązanki. Sześć dni. Tyle mamy czasu, zanim któreś z&nbsp;nas umrze.</p>

    <p class="calibre8">&ndash;&nbsp;Nikt nie umrze &ndash; odzywa się Bridget.</p>

    <p class="calibre8">Jej głos brzmi pewnie, lecz oczy mówią coś innego; prawie nie mruga, wzrok ma skupiony na krzakach i&nbsp;drzewach.</p>

    <p class="calibre8">&ndash;&nbsp;Nie? &ndash; pyta Lucy. &ndash; Ale ktoś tu za nami przyszedł.</p>

    <p class="calibre8">&ndash;&nbsp;Musieli śledzić któreś z&nbsp;nas &ndash; dodaje Alex. &ndash; Dosłownie obserwować przez całą noc.</p>

    <p class="calibre8">Ściska ją w&nbsp;żołądku, gdy ogląda się na zarośla. Czy to mogła być ta sama osoba, która szminką napisała wiadomość na lustrze w&nbsp;jej garderobie? Czy mógł to być Sutherland? Czy policja wie coś, o&nbsp;czym ona nie ma pojęcia? Czy dlatego detektyw postanowił poinformować ją o&nbsp;jego wyjściu z&nbsp;więzienia trzy tygodnie po fakcie? Nie. Odsuwa od siebie tę myśl. To nie może być Sutherland, bo kiedy ktoś zaczął ją prześladować, on wciąż jeszcze odsiadywał wyrok. Poza tym są trzy szanse na cztery, że wiązanka wcale nie była przeznaczona dla niej.</p>

    <p class="calibre8">&ndash;&nbsp;Widziałeś twarz tej osoby? &ndash; zwraca się Bridget do Sama. &ndash; To mężczyzna czy kobieta?</p>

    <p class="calibre8">Lucy i&nbsp;River patrzą na niego z&nbsp;napięciem, czekając, aż odpowie.</p>

    <p class="calibre8">&ndash;&nbsp;Nie widziałem. &ndash; Sam z&nbsp;żalem kręci głową. &ndash; Przykro mi.</p>

    <p class="calibre8">&ndash;&nbsp;Ktokolwiek to był, teraz tym bardziej musimy podrzucić nadajniki &ndash; mówi ściszonym głosem River.</p>

    <p class="calibre8">&ndash;&nbsp;A&nbsp;jeśli słyszał naszą rozmowę? &ndash; pyta Alex. &ndash; I&nbsp;wie, co planujemy?</p>

    <p class="calibre8">River pierwszy raz tego ranka traci pewność siebie. Przez ułamek sekundy w&nbsp;jego oczach widać niezdecydowanie, ale zaraz odzyskuje rezon.</p>

    <p class="calibre8">&ndash;&nbsp;To jeszcze jeden powód, żebyśmy byli ostrożni i&nbsp;wcielili w&nbsp;życie plan B.</p>

    <p class="calibre8">&ndash;&nbsp;Czyli? &ndash; Sam otacza Alex ramieniem i&nbsp;przyciąga ją do siebie.</p>

    <p class="calibre8">&ndash;&nbsp;Ukryjemy się &ndash; mówi River. &ndash; Dwudziestego października. Gdzieś, gdzie nikt nas nie znajdzie.</p>

    <p class="calibre8">&ndash;&nbsp;A&nbsp;potem? &ndash; pyta Bridget, zanim Alex zdąży wyrazić sprzeciw.</p>

    <p class="calibre8">River środkowym palcem poprawia okulary na nosie, po czym wyjmuje z&nbsp;kieszeni chusteczkę i&nbsp;głośno wyciera nos.</p>

    <p class="calibre8">&ndash;&nbsp;Potem zastawimy pułapkę.</p>
  </section>
</div>


<div class="calibre1" id="calibre_link-17">
  <section type="chapter" role="doc-chapter" class="calibre">
    <h1 class="numer">Rozdział 12</h1>

    <h1 class="tytul">Bridget</h1>

    <p class="font-bold">Sobota, 14 października</p>

    <p class="tyt">Sześć dni do czyjejś śmierci…</p>

    <p class="calibre8">Od rozmowy w&nbsp;Highgate Wood minęło dwanaście godzin, a&nbsp;Bridget wciąż jest wkurzona na Rivera. Za jaką idiotkę ją uważa? Jak śmie jej czegokolwiek zabraniać? Jest od niego dwa razy starsza. Jeśli ktoś potrzebuje nadzoru, to on. A&nbsp;w&nbsp;ogóle co to za kretyński pomysł, żeby umawiać się w&nbsp;parku? Każdy rozsądny człowiek zaproponowałby spotkanie w&nbsp;domu, gdzie żaden stalker nie mógłby się pojawić i&nbsp;rzucać w&nbsp;nich kamieniami. I&nbsp;River wciąż nie zdradził im swojego tajemniczego pomysłu z&nbsp;pułapką. Kiedy zaczęły naciskać, żeby powiedział coś więcej, odparł, że musi jeszcze to i&nbsp;owo dopracować i&nbsp;że skontaktuje się z&nbsp;nimi. Bridget nie miała siły się z&nbsp;nim wykłócać.</p>

    <p class="calibre8">Sześć dni. Jej myśli przeskakują od wyrytej w&nbsp;kamieniu cyfry do wspomnienia matki Natalie, bladej i&nbsp;zdruzgotanej, kiedy wychodziła z&nbsp;kościoła za trumną córki. Bridget drży. Jeśli będzie miała w&nbsp;tej kwestii coś do powiedzenia, nikt więcej nie umrze.</p>

    <p class="calibre8">Wyłącza telewizor, sięga po torebkę, wyciąga nadajnik i&nbsp;obraca go w&nbsp;dłoniach. Technologia bywa naprawdę zdumiewająca. Jej adres pojawił się w&nbsp;aplikacji kilka sekund po tym, jak wprowadziła dane urządzenia.</p>

    <p class="calibre8">Gdy drzwi wejściowe otwierają się ze szczęknięciem, chowa nadajnik z&nbsp;powrotem do torebki. Gary wrócił do domu, spóźniony. Słychać, jak odstawia buty na półkę i&nbsp;jak pogwizduje cicho, idąc korytarzem. Bridget wsuwa stopy w&nbsp;kapcie i&nbsp;pospiesznie wychodzi z&nbsp;pokoju.</p>

    <p class="calibre8">&ndash;&nbsp;Jak tam w&nbsp;pracy? &ndash; Zatrzymuje się w&nbsp;progu kuchni.</p>

    <p class="calibre8">Gary, częściowo ukryty za otwartymi drzwiami lodówki, nie odpowiada.</p>

    <p class="calibre8">&ndash;&nbsp;To znaczy jeśli w&nbsp;ogóle byłeś przez cały ten czas w&nbsp;pracy.</p>

    <p class="calibre8">Jego westchnienie jeszcze bardziej podsyca jej irytację. Ma dość tego, jak ją ignoruje; jakby to ona była winna, nie on.</p>

    <p class="calibre8">&ndash;&nbsp;Dlaczego zacząłeś chodzić do łazienki z&nbsp;telefonem? &ndash; pyta. &ndash; Jest coś, o&nbsp;czym powinnam wiedzieć?</p>

    <p class="calibre8">Drzwi lodówki zatrzaskują się gwałtownie i&nbsp;widzi Gary’ego z&nbsp;opakowaniem szynki w&nbsp;ręce.</p>

    <p class="calibre8">&ndash;&nbsp;Nie mogę się nawet wysrać i&nbsp;poczytać wiadomości?</p>

    <p class="calibre8">&ndash;&nbsp;Dobrze wiesz, że nie o&nbsp;tym mówię.</p>

    <p class="calibre8">&ndash;&nbsp;Odpuść sobie. Jestem zmęczony. &ndash; Wpycha do ust plasterek szynki, chowa opakowanie z&nbsp;powrotem do lodówki, mija Bridget i&nbsp;wychodzi na korytarz.</p>

    <p class="calibre8">&ndash;&nbsp;Gary, musimy o&nbsp;tym porozmawiać.</p>

    <p class="calibre8">Kiedy odwraca się i&nbsp;patrzy na nią, tak naprawdę na nią patrzy, serce bije jej mocniej. Gdyby tylko był z&nbsp;nią szczery, może zdołaliby uratować ich relację; przy czym słowo „może” jest tu kluczowe.</p>

    <p class="calibre8">&ndash;&nbsp;Kocham cię, wiesz o&nbsp;tym, prawda? &ndash; Delikatnie całuje ją w&nbsp;policzek, a&nbsp;gdy się odsuwa, Bridget wyczuwa w&nbsp;jego oddechu woń papierosów, piwa i&nbsp;szynki. &ndash; Ale proszę… &ndash; ściska jej ramię &ndash; przestań się wtrącać. I&nbsp;pilnuj swojego nosa.</p>

    <p class="calibre8">&ndash;&nbsp;Ja też cię kocham! &ndash; woła za nim Bridget, kiedy on idzie w&nbsp;głąb korytarza. &ndash; Ale musisz zasłużyć na moje zaufanie!</p>

    <p class="calibre8">Gary zatrzymuje się przed sypialnią dla gości, po czym wchodzi do środka i&nbsp;zamyka drzwi. Bridget wzdycha, wraca do kuchni i&nbsp;wyjmuje z&nbsp;lodówki butelkę białego wina, którą otworzyła wczoraj. Siada przy małym stole, przy którym ona i&nbsp;Gary jadali kiedyś razem kolacje, nalewa sobie kieliszek, opróżnia go jednym haustem i&nbsp;kryje twarz w&nbsp;dłoniach. Gary nigdy z&nbsp;nią nie rozmawia, nie tak, jak by tego chciała. Będą tak żyli obok siebie, dopóki nie powie mu, że dość tego, że chce, by się wyprowadził. Ale jest wszystkim, co ona ma, całym jej światem.</p>

    <p class="calibre8">Nagle coś sobie przypomina, prostuje się i&nbsp;szybko wybiega z&nbsp;pokoju. Nadajnik! Genialne! Teraz będzie wiedziała, gdzie jest Gary, w&nbsp;każdej minucie.</p>

    <p class="text-center">• • •</p>

    <p class="calibre8">Z nadajnikiem w&nbsp;dłoni Bridget przysiada na skraju kanapy.</p>

    <p class="calibre8">Zastanawia się, gdzie go podrzucić. Gary ma tylko dwie kurtki &ndash; spraną dżinsową na lato i&nbsp;ciemnozieloną parkę, którą wkłada, gdy na dworze robi się zimno. Łatwiej byłoby ukryć nadajnik w&nbsp;parce, sięgającej mu aż do kolan. Nożyczki! Bridget zrywa się na równe nogi i&nbsp;zaczyna przetrząsać szufladę w&nbsp;szafce pod telewizorem, w&nbsp;której trzyma przybory do haftowania. Po chwili znajduje nożyczki do paznokci. Są idealne, małe i&nbsp;ostre.</p>

    <p class="calibre8">Gdy zamyka szufladę, drzwi łazienki otwierają się, a&nbsp;potem zamykają. Gary będzie brał prysznic, jak co dzień po powrocie do domu. Nie należy do tych, którzy mogą bez końca stać pod strumieniem ciepłej wody. Nie, Gary wyśpiewuje jakąś piosenkę, po czym zakręca wodę i&nbsp;wychodzi. Bridget ma jakieś trzy minuty.</p>

    <p class="calibre8">Z dudniącym sercem wygląda zza drzwi salonu, a&nbsp;gdy słyszy, jak Gary śpiewa <em class="calibre4">True</em> Spandau Ballet, szybko idzie do wieszaka. Przez chwilę wodzi dłonią po podszewce parki i&nbsp;uznaje, że najrozsądniej będzie zrobić niewielkie pionowe nacięcie tuż przy zamku. A&nbsp;jeśli Gary w&nbsp;trakcie chodzenia poczuje, jak nadajnik obija mu się o&nbsp;udo? To może lepiej gdzieś z&nbsp;tyłu? Albo przy kapturze? Jest tak spanikowana, że krople potu występują jej na skronie. Co robić? Co robić?</p>

    <p class="calibre8">Gdy z&nbsp;łazienki dobiega ostatnia zwrotka <em class="calibre4">True</em>, Bridget robi niewielkie nacięcie tuż przy zamku, a&nbsp;kiedy Gary wyśpiewuje końcowe „uuuuu”, ona wsuwa nadajnik w&nbsp;dziurkę. Wpada do sypialni w&nbsp;chwili, gdy drzwi łazienki się otwierają i&nbsp;na korytarz bucha kłąb pary.</p>

    <p class="text-center">• • •</p>

    <p class="calibre8">Minęło piętnaście minut, odkąd Bridget ukryła nadajnik w&nbsp;parce Gary’ego, ale nadal jest roztrzęsiona, gdy wkłada kurtkę, czapkę i&nbsp;rękawiczki, po czym zagląda do salonu.</p>

    <p class="calibre8">&ndash;&nbsp;Wychodzę na kolację z&nbsp;przyjaciółmi &ndash; oznajmia lekkim tonem.</p>

    <p class="calibre8">Gary, rozwalony na kanapie, nie odrywa wzroku od telefonu.</p>

    <p class="calibre8">&ndash;&nbsp;Serio? &ndash; pyta Bridget. &ndash; Więc tak to ma teraz wyglądać?</p>

    <p class="calibre8">&ndash;&nbsp;Nie miałaś gdzieś wyjść? &ndash; rzuca Gary, ledwie na nią zerkając.</p>

    <p class="calibre8">Bridget się jeży. Normalnie nie pozwoliłaby, żeby tak się do niej odzywał, ale nie chce się spóźnić na spotkanie z&nbsp;Alex. Jej kłótnie z&nbsp;Garym mogą się ciągnąć godzinami.</p>

    <p class="text-center">• • •</p>

    <p class="calibre8">Bridget siada przy stoliku, sięga po kartę win, otwiera ją i&nbsp;zerka sponad niej, uśmiechając się niepewnie. To takie niedorzeczne, siedzieć samej w&nbsp;przytulnej włoskiej restauracji w&nbsp;Soho, podczas gdy deszcz tłucze o&nbsp;szyby, a&nbsp;za oknem przemykają zmoknięci przechodnie. Bridget lustruje każdego, by upewnić się, że to nie Charlotte. Kiedy szła tutaj, kilkukrotnie sprawdzała, czy nikt za nią nie idzie, jednak Charlotte jest bystrzejsza, niż się wydaje. Skoro dowiedziała się, gdzie Bridget pracuje, z&nbsp;pewnością mogłaby ją wytropić i&nbsp;teraz.</p>

    <p class="calibre8">Alex i&nbsp;Sam siedzą kilka stolików dalej, pośrodku sali. Skąpani w&nbsp;blasku świec, wyglądają jak zwykła para na randce. Zresztą przecież właśnie tak jest. Kolacja została zaplanowana kilka tygodni temu, jednak Bridget postanowiła z&nbsp;oddali im towarzyszyć, w&nbsp;nadziei, że uda jej się namierzyć stalkera Alex.</p>

    <p class="calibre8">Czekała, aż o&nbsp;dwudziestej oboje wyjdą z&nbsp;mieszkania, po czym poszła za nimi na stację metra i&nbsp;usiadła nieco dalej w&nbsp;tym samym wagonie. Dyskretnie obserwowała każdego, kto wsiadał i&nbsp;wysiadał, i&nbsp;choć nigdzie nie dostrzegła człowieka, który zamordował rodziców Alex, ukradkiem robiła zdjęcia każdemu, kto wydał jej się podejrzany. Później wyśle je koleżance z&nbsp;grupy, razem ze swoimi notatkami.</p>

    <p class="text-center">• • •</p>

    <p class="calibre8">Bridget nawija na widelec nitki makaronu, gdy zauważa, że Alex odwróciła się na krześle i&nbsp;przygląda się innym gościom niczym świadek na policyjnym okazaniu. Kilka głów obróciło się w&nbsp;jej stronę, gdy weszła do lokalu, a&nbsp;parę osób zaczęło ukradkiem coś szeptać &ndash; zapewne ją rozpoznawszy &ndash; ale jeśli cokolwiek zauważyła, nie dała tego po sobie poznać. Teraz jednak wydaje się zestresowana. Bridget odkłada widelec i&nbsp;pospiesznie wystukuje w&nbsp;telefonie:</p>

    <p class="calibre8"><span class="sms">O co chodzi?</span></p>

    <p class="calibre8">Alex nie odpisuje, tylko marszcząc brwi, dalej rozgląda się po sali. Sam sięga ponad stołem i&nbsp;mówi coś, czego Bridget nie słyszy. Alex wysuwa rękę z&nbsp;jego dłoni i&nbsp;wciąż trzymając telefon, wstaje od stolika. W&nbsp;dopasowanej czarnej sukience, z&nbsp;niesfornymi lokami upiętymi na karku w&nbsp;kok, jest uosobieniem elegancji. Plecy ma sztywne, mięśnie twarzy napięte.</p>

    <p class="calibre8">&ndash;&nbsp;Kto to zrobił? &ndash; Trzyma w&nbsp;górze telefon, a&nbsp;jej głos niesie się ponad gwarem rozmów. &ndash; Kto zrobił mi to zdjęcie?</p>

    <p class="calibre8">Ludzie odwracają się w&nbsp;jej stronę, rozmowy cichną, sztućce odsuwają się od ust. Bridget zaciska dłonie na oparciu krzesła. Korci ją, żeby podejść do Alex i&nbsp;zapytać, co się stało, ale tłumi ciekawość i&nbsp;tylko sięga po swój telefon. Nagrywa całą tę scenę, dyskretnie wodząc aparatem to w&nbsp;lewo, to w&nbsp;prawo, tak by uchwycić wszystkich obecnych na sali.</p>

    <p class="calibre8">&ndash;&nbsp;Nikt? &ndash; pyta Alex.</p>

    <p class="calibre8">W świetle lamp sufitowych wygląda, jakby stała na scenie. Chwilę później dołącza do niej Sam &ndash; kolejny bohater sztuki &ndash; który cicho prosi ją, żeby usiadła.</p>

    <p class="calibre8">&ndash;&nbsp;Będziesz tak siedział i&nbsp;jadł kolację, tak? &ndash; ciągnie Alex. &ndash; I&nbsp;udawał, że nie wysłałeś mi właśnie najbardziej obrzydliwej wiadomości, jaką kiedykolwiek dostałam?</p>

    <p class="calibre8">&ndash;&nbsp;Proszę pani &ndash; odzywa się kierownik sali, wysoki, kościsty mężczyzna w&nbsp;dobrze skrojonym garniturze. &ndash; Chciałbym panią prosić, żeby… &ndash; Zniża głos i&nbsp;ujmuje Alex za łokieć.</p>

    <p class="calibre8">Ona jednak ani myśli go słuchać, wyrywa się, wściekłym wzrokiem omiata salę i&nbsp;żąda, by przyniesiono jej płaszcz. Sam szpera w&nbsp;portfelu, po czym wręcza kierownikowi sali kilka banknotów.</p>

    <p class="calibre8"><span class="sms">Dokąd idziesz?</span> &ndash; pisze Bridget, odprowadzając ich wzrokiem. Spaghetti carborana stygnie jej na talerzu. <span class="sms">Co się stało?</span></p>

    <p class="calibre8">&ndash;&nbsp;Kelner! &ndash; Unosi rękę. &ndash; Poproszę rachunek! Jak najszybciej.</p>

    <p class="calibre8">Widzi Alex i&nbsp;Sama za oknem. Stoją w&nbsp;deszczu i&nbsp;wyraźnie się kłócą. Czy to oznacza koniec misji? Czy wracają do domu? Czy ona też ma wracać do siebie?</p>

    <p class="calibre8">&ndash;&nbsp;Kelner! Proszę! &ndash; Podnosi rękę i&nbsp;macha, lecz mężczyzna przyjmuje kolejne zamówienie, odwrócony do niej plecami.</p>

    <p class="calibre8">Tymczasem na zewnątrz Sam próbuje zatrzymać taksówkę. Bridget chowa telefon do torebki i&nbsp;zagląda do portfela. Ma tylko banknot dwudziestofuntowy. To za mało, żeby zapłacić za posiłek i&nbsp;zostawić napiwek.</p>

    <p class="calibre8">&ndash;&nbsp;Kelner! &ndash; Widząc, że odwrócił się w&nbsp;jej stronę, przywołuje go skinieniem ręki, on jednak zauważył puste talerze przed jedną z&nbsp;par i&nbsp;już spieszy, żeby je sprzątnąć. Za oknem zatrzymuje się taksówka, jej żółte światło rozjaśnia mrok nocy. &ndash; Och, na litość boską.</p>

    <p class="calibre8">Bridget rzuca na stolik banknot dwudziestofuntowy i&nbsp;wstaje tak gwałtownie, że przewraca krzesło, które z&nbsp;hukiem ląduje na podłodze. Słyszy za sobą wołanie kelnera, gdy wybiega z&nbsp;restauracji. Pokonuje pędem krótki korytarz i&nbsp;wypada na zewnątrz.</p>

    <p class="calibre8">&ndash;&nbsp;Alex! &ndash; Macha gorączkowo. Mokre włosy opadają jej na twarz, sukienka lepi się do ciała. &ndash; Alex, zaczekaj!</p>

    <p class="calibre8">Lecz taksówka jest już w&nbsp;połowie ulicy.</p>
  </section>
</div>


<div class="calibre1" id="calibre_link-18">
  <section type="chapter" role="doc-chapter" class="calibre">
    <h1 class="numer1">Rozdział 13</h1>

    <p class="font-bold">Grupa na WhatsAppie: WSSP</p>

    <p class="twitter-bold">21.22</p>

    <p class="twitter"><span class="bold">Alex:</span> Bridget, bardzo przepraszam, że zostawiłam cię w&nbsp;tej restauracji. Wiem, że już przepraszałam i&nbsp;się tłumaczyłam, ale czuję się podle, że wyszłam tak nagle.</p>

    <p class="twitter"><span class="bold">Bridget:</span> Rozumiem. Ja pewnie zrobiłabym to samo.</p>

    <p class="twitter"><span class="bold">Lucy:</span> Co się stało?</p>

    <p class="twitter"><span class="bold">Alex:</span> Mój pieprzony stalker był w&nbsp;restauracji. Bridget wysłała mi nagranie ludzi, którzy byli wtedy na sali, ale nikogo nie rozpoznałam. Ktokolwiek to był, zrobił zdjęcie mnie i&nbsp;Sama podczas kolacji. Pod takim kątem, że musiał stać na korytarzu. Później przysłał mi drugie zdjęcie: dwa szkielety leżące obok siebie w&nbsp;grobie. Ale zrobiło mi się niedobrze dopiero, jak zobaczyłam, co napisał.</p>

    <p class="twitter"><span class="bold">River:</span> A&nbsp;co napisał?</p>

    <p class="twitter"><span class="bold">Lucy:</span> Boże, Alex. To ktoś, kto wszedł z&nbsp;ulicy? A&nbsp;może kelner? Czy w&nbsp;restauracji jest monitoring?</p>

    <p class="twitter-bold">21.28</p>

    <p class="twitter"><span class="bold">Alex:</span> Napisał: „Niedługo dołączysz do swoich rodziców”.</p>

    <p class="twitter"><span class="bold">Lucy:</span> Och, Alex. To straszne. Okrutne.</p>

    <p class="twitter"><span class="bold">River:</span> Wiem, że stwierdzam oczywisty fakt, ale to druga groźba śmierci, którą dostałaś.</p>

    <p class="twitter"><span class="bold">Alex:</span> Sam myśli, że bukiet i&nbsp;bilecik były dla mnie. Upiera się, żebym poszła na policję.</p>

    <p class="twitter"><span class="bold">River:</span> Więc idź.</p>

    <p class="twitter"><span class="bold">Lucy:</span> Bridget, widziałaś coś?</p>

    <p class="twitter"><span class="bold">Bridget:</span> Nie. Siedziałam w&nbsp;kiepskim miejscu, z&nbsp;którego nie widziałam wejścia na salę. Mogę mieć pretensje tylko do siebie, że nie wybrałam innego stolika. Drugi raz nie popełnię takiego błędu.</p>

    <p class="twitter"><span class="bold">River:</span> Nie będzie drugiego razu.</p>

    <p class="twitter"><span class="bold">Alex:</span> Nie ty będziesz o&nbsp;tym decydował, River, tylko Bridget. I&nbsp;zanim na mnie naskoczysz, chcę, żebyś wiedział, że w&nbsp;poniedziałek idę na policję.</p>

    <p class="twitter"><span class="bold">River:</span> Dlaczego nie zadzwonisz do nich teraz? Albo nie pójdziesz jutro?</p>

    <p class="twitter"><span class="bold">Alex:</span> Bo jest, kurwa, wpół do dziesiątej wieczorem. Bo jestem zdenerwowana. Bo jutro rano na siłowni muszę podrzucić Marcusowi nadajnik. To ci wystarczy, River? Pozwolisz, żebym sama podejmowała decyzje w&nbsp;swojej sprawie?</p>

    <p class="twitter"><span class="bold">River:</span> Wiem, że jesteś zdenerwowana, ale wyżywasz się na niewłaściwej osobie. Tylko pytałem.</p>

    <p class="twitter"><span class="bold">Alex:</span> A&nbsp;ja tylko odpowiedziałam. Lucy, nadal zgadzasz się podrzucić Vanessie nadajnik?</p>

    <p class="twitter"><span class="bold">Lucy:</span> Jasne. Będę tam jutro po południu.</p>

    <p class="twitter"><span class="bold">River:</span> Myślę, że powinniśmy dać sobie spokój. To zbyt niebezpieczne.</p>

    <p class="twitter"><span class="bold">Alex:</span> Serio? Jeszcze dziś rano byłeś podjarany jak nie wiem co i&nbsp;gadałeś o&nbsp;ukrywaniu się i&nbsp;zastawianiu pułapek. Mam ci przypomnieć, że kilka dni temu pochowaliśmy Natalie Beare? Że chodzi o&nbsp;czworo stalkerów, nie tylko o&nbsp;mojego? I&nbsp;że do daty z&nbsp;liściku zostało już zaledwie sześć dni? Jeśli podrzucimy trzy nadajniki, to dwudziestego będziemy wiedzieli, gdzie są Marcus, Charlotte i&nbsp;Vanessa. Jeśli wy troje się ukryjecie, będziecie bezpieczni.</p>

    <p class="twitter"><span class="bold">Lucy:</span> A&nbsp;ty się nie ukryjesz?</p>

    <p class="twitter"><span class="bold">Alex:</span> Sam odprowadzi mnie do teatru i&nbsp;z&nbsp;powrotem. Nic mi nie będzie.</p>

    <p class="twitter"><span class="bold">River:</span> A&nbsp;kiedy będziesz na scenie? Jak zapewnisz sobie bezpieczeństwo w&nbsp;pomieszczeniu pełnym obcych ludzi?</p>

    <p class="twitter"><span class="bold">Alex:</span> To TEATR, River. To nie Ameryka, a&nbsp;ja nie jestem Abrahamem Lincolnem.</p>

    <p class="twitter"><span class="bold">River:</span> Nie, ale twój stalker był już w&nbsp;twojej GARDEROBIE! Nie chcę cię straszyć, ale jeśli potrafił zostawić ci wiadomość na lustrze, to raczej nie będzie miał problemu, żeby dorwać cię w&nbsp;wieczór premiery.</p>

    <p class="twitter"><span class="bold">Lucy:</span> Przestań, River!</p>

    <p class="twitter"><span class="bold">Bridget:</span> Do tej pory znajdę jej stalkera. Na pewno popełni błąd i&nbsp;się ujawni. Jedyne, co muszę zrobić, to podrzucić mu nadajnik, a&nbsp;wtedy dwudziestego wszyscy będziemy bezpieczni… Coś wymyślimy. Mówiłeś, że masz plan i&nbsp;wiesz, jak zastawić na nich pułapkę. Nadal czekamy na szczegóły…</p>

    <p class="twitter"><span class="bold">Lucy:</span> Musimy chociaż spróbować, River. Tylko tak odzyskamy jakąkolwiek kontrolę nad własnym życiem.</p>

    <p class="twitter"><span class="bold">River:</span> Dobrze już, dobrze. Ale jeśli coś pójdzie nie tak, to po nas.</p>
  </section>
</div>


<div class="calibre1" id="calibre_link-19">
  <section type="chapter" role="doc-chapter" class="calibre">
    <h1 class="numer">Rozdział 14</h1>

    <h1 class="tytul">Lucy</h1>

    <p class="font-bold">Niedziela, 15 października</p>

    <p class="tyt">Pięć dni do czyjejś śmierci…</p>

    <p class="calibre8">Lucy siedzi w&nbsp;łóżku, góra od piżamy lepi jej się do pleców, jasny warkocz się rozplótł podczas czterech godzin niespokojnego snu. Obudził ją dźwięk, jakby ktoś walił pięścią w&nbsp;okno. Siedzi bez ruchu, mruga w&nbsp;ciemnościach, nasłuchuje niskiego buczenia centralnego ogrzewania i&nbsp;szumu spłukiwanej wody w&nbsp;mieszkaniu na górze. Czy to ją obudziło? Sąsiad, który poszedł do toalety?</p>

    <p class="calibre8">Jest 3.07. Neonowe cyfry na elektronicznym zegarku zdają się z&nbsp;niej szydzić. Lucy nie pamięta, kiedy ostatnio przespała osiem godzin. Wstaje z&nbsp;boleśnie pełnym pęcherzem i&nbsp;jest w&nbsp;połowie drogi do łazienki, kiedy znowu to słyszy: głuche stukanie w&nbsp;salonie. Drży mimowolnie, po czym zamiera i&nbsp;spogląda na snop światła w&nbsp;korytarzu. Czy kładąc się spać, zapomniała zgasić światło w&nbsp;łazience? Jej telefon leży na stoliku nocnym, ale nawet gdyby miała go przy sobie, do kogo by zadzwoniła? Mogłaby zacząć krzyczeć i&nbsp;zaalarmować sąsiadów, ale jeśli Marcus ją znalazł i&nbsp;włamał się do mieszkania, Lucy może nie dożyć do przyjazdu policji.</p>

    <p class="calibre8"><em class="calibre4">Nigdzie się nie wybieram.</em></p>

    <p class="calibre8">Tak napisał w&nbsp;liściku. Podarła go na strzępy, kiedy wróciła biegiem do szkoły, jednak słowa zdążyły wryć się jej w&nbsp;pamięć. Czy była rozkojarzona, gdy w&nbsp;piątek wracała do domu? Czy zapomniała o&nbsp;tym, żeby patrzeć w&nbsp;lusterko wsteczne, żeby wybrać inną drogę do domu? Czy jechał za nią? Obserwuje ją od tamtej pory? Puls jej przyspiesza, kiedy przypomina sobie ciemną postać, którą zobaczyła w&nbsp;zaroślach w&nbsp;Highgate Wood, i&nbsp;kamień, który świsnął tuż obok jej głowy. Czy poszedł tam za nią? Czy wie o&nbsp;nadajnikach? Czy to ona ma umrzeć?</p>

    <p class="calibre8">Jeśli zapali światło, będzie wiedział, że go usłyszała. Że jest przerażona, na skraju załamania. Chce się upewnić, że drzwi frontowe są zamknięte, chce sprawdzić okna w&nbsp;każdym pokoju, ale za bardzo się boi, że go zobaczy, że nagle jego twarz wyłoni się z&nbsp;ciemności. Myśli o&nbsp;Natalie stojącej przed drzwiami swojego mieszkania, już prawie w&nbsp;środku, prawie bezpiecznej. Czy słyszała, jak Jamie zaszedł ją od tyłu? Czy odwróciła się, żeby spojrzeć mu w&nbsp;oczy, a&nbsp;zaraz potem zobaczyła nóż?</p>

    <p class="calibre8">Stuk-stuk-stuk. Stuk-stuk-stuk. Dźwięk nie cichnie i&nbsp;Lucy nie wytrzymuje. Strużki moczu ściekają jej po udach, mocząc nogawki piżamy. Osuwa się na kolana, po czym wczołguje pod łóżko. Zakrywa usta dłonią, by stłumić głośny oddech. Czuje woń kurzu, potu i&nbsp;strachu.</p>

    <p class="calibre8">Czeka i&nbsp;nasłuchuje. Cyfry na zegarku przeskakują z&nbsp;3.12 na 4.30, a&nbsp;w&nbsp;końcu na 5.45. Zimna od moczu piżama lepi jej się do nóg. Lucy nadstawia uszu, niemal boi się oddychać. Dopiero gdy przez szczelinę w&nbsp;zasłonach wpada do pokoju smuga dziennego światła, Lucy wyczołguje się spod łóżka. Otula szlafrokiem swoje sztywne, zziębnięte ciało, chwyta telefon i&nbsp;rusza w&nbsp;stronę salonu. Staje przy oknie, zbyt przerażona, żeby odsunąć zasłonę i&nbsp;sprawdzić, czy gdzieś tam nie czai się Marcus. Szlochając, wraca do sypialni.</p>

    <p class="calibre8">Na zewnątrz, na schodach do jej mieszkania, dopala się papieros.</p>
  </section>
</div>


<div class="calibre1" id="calibre_link-20">
  <section type="chapter" role="doc-chapter" class="calibre">
    <h1 class="numer">Rozdział 15</h1>

    <h1 class="tytul">Alex</h1>

    <p class="font-bold">Niedziela, 15 października</p>

    <p class="tyt">Pięć dni do czyjejś śmierci…</p>

    <p class="calibre8">Przed wejściem do siłowni Marcusa, tuż po jedenastej, Alex ociera czoło. Jest tak zdenerwowana, że aż się spociła.</p>

    <p class="calibre8">Sam spał smacznie, gdy wstała zaraz po dziewiątej. Wrócił z&nbsp;występu o&nbsp;drugiej, więc szykując się, chodziła na palcach, żeby go nie obudzić.</p>

    <p class="calibre8">Sama prawie nie zmrużyła oka. Choć na grupowym czacie udaje odważną, boi się wrócić do teatru. River ma rację. Skoro jej stalker znalazł sposób, by dostać się do garderoby, co go powstrzyma, żeby zadźgać ją na scenie, na oczach publiczności? Mogłaby odpuścić sobie premierę i&nbsp;ukryć się wraz z&nbsp;pozostałymi, tylko co potem? Miałaby nigdy więcej nie pojawić się w&nbsp;teatrze? Pozwolić, żeby jakiś świr przejął kontrolę nad jej karierą?</p>

    <p class="calibre8">Mogłaby otworzyć się przed Liz &ndash; opowiedzieć jej o&nbsp;stalkerze i&nbsp;zapytać, czy na czas spektaklu firma mogłaby zapewnić dodatkową ochronę. Liz pewnie by się zgodziła, ale raczej już nigdy nie zaproponowałaby jej żadnej roli. Rozeszłaby się wieść, że jej angażowanie jest zbyt ryzykowne i&nbsp;zbyt drogie. Na castingach jej nazwisko lądowałoby na samym dole listy.</p>

    <p class="calibre8">Łzy złości napłynęły jej do oczu, gdy przebrała się w&nbsp;strój do ćwiczeń i&nbsp;schowała wyłączony telefon do kieszeni legginsów. Bała się, że wśród wiadomości od znajomych natrafi na kolejną od swojego stalkera. Zanim wyszła z&nbsp;domu, wyglądała przez okno, a&nbsp;idąc gdzieś, co rusz zerkała za siebie. Nie mogła spokojnie zjeść kolacji bez aparatu robiącego zbliżenie jej twarzy ani nawet zrelaksować się we własnych czterech ścianach, z&nbsp;obawy, że jej prześladowca być może stoi gdzieś na zewnątrz i&nbsp;planuje kolejny ruch.</p>

    <p class="calibre8">Wychodząc dziś z&nbsp;domu, czuła nieodpartą chęć, żeby obrócić się na pięcie, pójść z&nbsp;powrotem na górę, zrzucić ubranie i&nbsp;położyć się obok Sama, ale zmusiła się, żeby wyjść w&nbsp;chłód poranka północnego Londynu.</p>

    <p class="calibre8">Bridget czekała na nią w&nbsp;furgonetce. Wstała wcześnie, żeby odwiedzić targ kwiatowy na Columbia Road i&nbsp;poszukać ewentualnej pracy, więc zaproponowała Alex, że podrzuci ją do siłowni Marcusa. W&nbsp;samochodzie ogrzewanie działało na najwyższych obrotach, tak że Alex musiała zdjąć kurtkę; starała się nie myśleć o&nbsp;tym, co ma zrobić. Rozmawiała z&nbsp;Bridget o&nbsp;teatrze, o&nbsp;sztukach i&nbsp;swojej grze w&nbsp;<em class="calibre4">Southern Lights</em>. Bridget co prawda nie oglądała serialu, ale każdy ma pytania, kiedy dowiaduje się, że występujesz w&nbsp;telewizji.</p>

    <p class="calibre8">W pewnej chwili, po dziesięciu minutach jazdy, zrobiło się nerwowo, gdy Bridget zerknęła w&nbsp;lusterko wsteczne i&nbsp;zaklęła pod nosem.</p>

    <p class="calibre8">&ndash;&nbsp;Myślałam, że to Charlotte, ale to tylko ktoś, kto wygląda jak ona. Nie martw się, wszystko w&nbsp;porządku.</p>

    <p class="calibre8">Uparła się, że wysadzi ją pod siłownią i&nbsp;zaczeka kilka minut, na wypadek gdyby Alex się rozmyśliła. Przypomniała jej, że jeszcze nie jest za późno i&nbsp;nadal może zmienić zdanie. Była tak zdenerwowana, że gdy tylko się zatrzymała, Alex wyskoczyła z&nbsp;samochodu. Jeśli do tej pory udawało jej się zachować spokój, to teraz naprawdę zaczęła się stresować.</p>

    <p class="calibre8">&ndash;&nbsp;Jak będzie po wszystkim, wyślij mi wiadomość! &ndash; zawołała za nią Bridget. &ndash; Przyjadę po ciebie i&nbsp;odwiozę cię do domu!</p>

    <p class="calibre8">Alex wchodzi do budynku, odbija kartę, posyła uśmiech recepcjonistce i&nbsp;kieruje się do damskiej szatni. Zostawia torbę w&nbsp;szafce, bierze kilka głębokich oddechów i&nbsp;z&nbsp;butelką wody w&nbsp;ręce idzie pozornie swobodnym krokiem na salę ćwiczeń.</p>

    <p class="calibre8">Jej plan opiera się na dwóch rzeczach. Po pierwsze, musi zagadnąć Marcusa, i&nbsp;po drugie, podrzucić mu nadajnik do kieszeni albo do torby tak, by tego nie zauważył.</p>

    <p class="calibre8">Wszystkie bieżnie są zajęte, podobnie jak dwa rowerki stacjonarne, większość orbitreków i&nbsp;jeden stepper. Alex rozgląda się po sali, wypatrując mężczyzny ze zdjęcia, które wysłała jej Lucy &ndash; wysokiego długowłosego blondyna &ndash; i&nbsp;zauważa Marcusa na bieżni. Biegnie na tyle wolno, że mógłby swobodnie z&nbsp;nią rozmawiać, ale bieżnie po obu jego stronach są zajęte. Alex musi skorzystać z&nbsp;wioślarza i&nbsp;zaczekać na właściwy moment.</p>

    <p class="calibre8">Wsuwa stopy w&nbsp;strzemiona, łapie uchwyt i&nbsp;zaczyna niespiesznie ćwiczyć. Nie ma sensu zbytnio się pocić. Od czasu do czasu zerka w&nbsp;stronę Marcusa. Wiedziała, że jest młody, ale na żywo wygląda jeszcze młodziej, mimo swojego wzrostu &ndash; pewnie z&nbsp;metr dziewięćdziesiąt. Długie włosy ma związane w&nbsp;koński ogon, na policzkach i&nbsp;nad skąpym kilkudniowym zarostem widać ślady po trądziku. Ciało ma silne i&nbsp;umięśnione, pierś szeroką, podobnie jak ramiona. Mocne uda sugerują, że dużo jeździ na rowerze.</p>

    <p class="calibre8">Pika jej leżący na podłodze telefon i&nbsp;Alex odruchowo zerka na ekran. Sam wysłał jej wiadomość.</p>

    <p class="calibre8"><span class="sms">Gdzie jesteś? Nie było cię, kiedy się obudziłem.</span></p>

    <p class="calibre8">Po tym, co wydarzyło się w&nbsp;Highgate Wood, nie powiedziała mu, że dziś zamierza podrzucić nadajnik Marcusowi. Wie, że próbowałby wybić jej to z&nbsp;głowy.</p>

    <p class="calibre8">Ciągnie uchwyt i&nbsp;pracuje mocniej nogami, zwiększając tempo. Sam od kilku dni mieszka u&nbsp;niej i&nbsp;Alex czuje, że zaczyna się dusić. Kiedy tylko nie jest na próbach, on chodzi za nią z&nbsp;pokoju do pokoju, pytając, czy jej prześladowca kontaktował się z&nbsp;nią, i&nbsp;suszy jej głowę, żeby poszła na policję. Kilka razy słyszała, jak rozmawiał z&nbsp;kimś o&nbsp;niej przez telefon. Ale gdy tylko ją zauważał, natychmiast się rozłączał.</p>

    <p class="calibre8">Próbuje ją chronić, jednak ona ma wrażenie, że brakuje jej tchu. Zawsze tak się dzieje po kilku miesiącach związku. To bez znaczenia, kim jest mężczyzna; gdy tylko Alex czuje, że zaczyna się zakochiwać, jakby coś w&nbsp;niej przeskakiwało &ndash; i&nbsp;zamyka się w&nbsp;sobie.</p>

    <p class="calibre8">Skupia się na Marcusie, który skończył trening na bieżni i&nbsp;kieruje się do strefy wolnych ciężarów. Sama wybiera dwa pięciokilogramowe hantle, stawia jedną nogę na ławeczce i&nbsp;zaczyna ćwiczyć, tyle że zamiast trzymać łokieć blisko talii, celowo go odchyla.</p>

    <p class="calibre8">Marcus nie zwraca na nią uwagi, lecz kobieta rozciągająca się na macie w&nbsp;kącie sali obserwuje ją, wyraźnie rozbawiona. Alex powtarza ćwiczenie drugą ręką i&nbsp;jednocześnie patrzy, jak Marcus, stękając głośno, wiosłuje sztangą.</p>

    <p class="calibre8">&ndash;&nbsp;Ciężka sprawa &ndash; rzuca żartobliwie, teraz otwarcie mu się przyglądając.</p>

    <p class="calibre8">Marcus zerka na nią i&nbsp;równie szybko odwraca wzrok. Znowu stęka i&nbsp;wiosłuje, stęka i&nbsp;wiosłuje. Wciągnięcie go w&nbsp;rozmowę będzie trudniejsze, niż sądziła. Może nie lubi rozmawiać podczas treningu, a&nbsp;może ma taką obsesję na punkcie Lucy, że nie dostrzega innych kobiet? Alex czeka, aż Marcus skończy powtórzenia, a&nbsp;gdy dokłada na sztangę kolejny ciężar, podchodzi do niego.</p>

    <p class="calibre8">&ndash;&nbsp;Pewnie nie zgodziłbyś się mnie asekurować?</p>

    <p class="calibre8">Marcus posyła jej długie, powolne spojrzenie i&nbsp;coś w&nbsp;jej wnętrzu jakby kurczy się i&nbsp;wije. Widzi to w&nbsp;jego oczach, tę irytującą intensywność, przed którą ostrzegała ją Lucy i&nbsp;która sprawia, że Alex czuje się nieswojo we własnej skórze.</p>

    <p class="calibre8">&ndash;&nbsp;Czy ja cię znam? &ndash; pyta Marcus. &ndash; Wyglądasz znajomo.</p>

    <p class="calibre8">To pytanie, które słyszała setki razy. W&nbsp;okresie szczytowej popularności serialu, kiedy grana przez nią postać była jedną z&nbsp;głównych w&nbsp;scenariuszu, Alex nie mogła wsiąść do metra czy wejść do restauracji, by nie zaczepił jej jakiś fan.</p>

    <p class="calibre8">&ndash;&nbsp;To możliwe.</p>

    <p class="calibre8">&ndash;&nbsp;Uczyłaś w&nbsp;St Paul’s?</p>

    <p class="calibre8">Alex kręci głową.</p>

    <p class="calibre8">&ndash;&nbsp;Pewnie mylisz mnie z&nbsp;kimś innym.</p>

    <p class="calibre8">&ndash;&nbsp;Ja ci pomogę. &ndash; Kobieta, która rozciągała się na macie, staje obok nich. To radosna blondynka z&nbsp;kucykiem, w&nbsp;jaskraworóżowej koszulce i&nbsp;czarnych legginsach maskujących niedoskonałości. &ndash; Wiesz, ile kilogramów zwykle wyciskasz? &ndash; pyta.</p>

    <p class="calibre8">Zanim Alex zdąży zaprotestować, kobieta bierze ją za łokieć i&nbsp;prowadzi do stojaka z&nbsp;ciężarkami. Rozwodzi się nad formą, liczbą powtórzeń i&nbsp;zestawami ćwiczeń, a&nbsp;tymczasem Marcus idzie w&nbsp;stronę orbitreków.</p>

    <p class="calibre8">Cholera.</p>

    <p class="calibre8">Jest czujny i&nbsp;nieufny, inaczej po co przerywałby trening w&nbsp;połowie? Alex nie może za nim pójść, żeby nie wzbudzać jeszcze większych podejrzeń.</p>

    <p class="calibre8">&ndash;&nbsp;Dzięki za pomoc &ndash; rzuca do kobiety, która nałożyła na sztangę dodatkowe dwadzieścia kilogramów.</p>

    <p class="calibre8">Alex ugina kolana, bez trudu podnosi sztangę i&nbsp;ostrożnie opuszcza ją na stojak nad ławką. Następnie, gdy stojąca nad nią kobieta stara się ją zmotywować, kładzie się na ławce i&nbsp;zaciska palce na gryfie. Podnosi i&nbsp;opuszcza, podnosi i&nbsp;opuszcza, przez cały czas zastanawiając się, jak podrzuci nadajnik człowiekowi, który najwyraźniej nie chce mieć z&nbsp;nią nic do czynienia. Kiedy kończy trzecią serię, dzwoni jej telefon.</p>

    <p class="calibre8">&ndash;&nbsp;Przepraszam na chwilę. Muszę odebrać.</p>

    <p class="calibre8">Kiedy idzie w&nbsp;stronę szatni dla kobiet, czuje na sobie czyjeś spojrzenie. Odwraca się i&nbsp;widzi Marcusa, który trenując zawzięcie na orbitreku, patrzy prosto na nią. Alex opanowuje drżenie i&nbsp;szarpnięciem otwiera drzwi do szatni. Telefon w&nbsp;jej dłoni nie przestaje wibrować.</p>

    <p class="calibre8">To znowu Sam.</p>

    <p class="calibre8">Przez chwilę trzyma kciuk nad zieloną słuchawką, jednak zmienia zdanie i&nbsp;odrzuca połączenie. Rozumie, że Sam się martwi, ale nie ma teraz dla niego czasu. Musi porozmawiać z&nbsp;Lucy. Wystukuje jej numer i&nbsp;przykłada telefon do ucha, a&nbsp;Lucy szybko odbiera.</p>

    <p class="calibre8">&ndash;&nbsp;To ja &ndash; mówi Alex. &ndash; Potrzebuję twojej pomocy. Marcus jest wobec mnie podejrzliwy. Kilka razy starałam się go zagadnąć, ale kompletnie mnie olał. Nie ma sensu, żebym próbowała wejść do męskiej szatni, bo jego szafka i&nbsp;tak będzie zamknięta. Nie wiem, co innego mogłabym zrobić.</p>

    <p class="calibre8">Po drugiej stronie panuje cisza, aż w&nbsp;końcu słychać ciche westchnienie.</p>

    <p class="calibre8">&ndash;&nbsp;To nic. Doceniam, że próbowałaś, ale to od początku było… chwileczkę, właśnie coś przyszło mi do głowy. Możliwe, że przyjechał motocyklem. Powinnam była wspomnieć o&nbsp;tym wcześniej. To Yamaha, czarna z&nbsp;żółtymi felgami. Wygląda jak coś, czym mógłby jeździć Batman. Najlepiej byłoby umieścić nadajnik pod siedzeniem. Ale nie chcę, żebyś myślała, że musisz to robić. Jeśli cię to przeraża, po prostu daj sobie spokój.</p>

    <p class="calibre8">Alex zerka na drzwi do siłowni, wyobraża sobie, jak po drugiej stronie Marcus nadal trenuje na orbitreku &ndash; ten jego dziwny opanowany wzrok &ndash; i&nbsp;odpycha od siebie strach.</p>

    <p class="calibre8">&ndash;&nbsp;Czarno-żółta Yamaha. &ndash; Przytrzymuje telefon między ramieniem a&nbsp;brodą, otwiera szafkę i&nbsp;wyjmuje swoje rzeczy. &ndash; Rozumiem. Pogadamy później, dobra?</p>

    <p class="calibre8">Wkłada bluzę z&nbsp;kapturem, zarzuca torbę na ramię i&nbsp;wychodzi na korytarz. W&nbsp;pośpiechu mija recepcję i&nbsp;opuszcza budynek. Na niewielkim parkingu natychmiast dostrzega motocykl &ndash; czarny z&nbsp;żółtymi felgami, tak jak mówiła Lucy. Jedyny wśród sześciu zaparkowanych samochodów. Z&nbsp;recepcji widać go jak na dłoni dzięki przeszklonej ścianie frontowej i&nbsp;drzwiom. Recepcjonistka jest zajęta rozmową z&nbsp;koleżanką, a&nbsp;oprócz nich w&nbsp;holu nie ma nikogo. Alex musi działać teraz, póki może.</p>

    <p class="calibre8">Pospiesznie przecina parking i&nbsp;staje przy czarnym BMW zaparkowanym obok motocykla. Otwiera torbę i&nbsp;wsuwa dłoń do przedniej kieszeni. Przez chwilę szpera w&nbsp;środku, szukając gładkiego okrągłego przedmiotu. Cała się trzęsie, bo ma na sobie tylko cienką bluzę, i&nbsp;przeklina się za to, że zostawiła kurtkę w&nbsp;samochodzie Bridget.</p>

    <p class="calibre8">Gdzie on, kurwa, jest? Wkłada rękę do głównej kieszeni torby i&nbsp;nerwowo przerzuca zawartość &ndash; portfel, szczotka do włosów, mała kosmetyczka, paczka chusteczek, długopisy, notatnik i&nbsp;inne szpargały. Gdzie on jest? Przecież nie mogła go zgubić. Czyżby jakimś cudem wypadł jej z&nbsp;torebki? Może leży na podłodze w&nbsp;szatni. Albo w&nbsp;jej szafce.</p>

    <p class="calibre8">Słyszy hałas i&nbsp;podnosi wzrok. Marcus, w&nbsp;długiej czarnej kurtce, z&nbsp;plecakiem zarzuconym na ramię i&nbsp;kaskiem w&nbsp;dłoni, mija właśnie recepcję. Kurwa. Kurwa!</p>

    <p class="calibre8">Przesuwa palcami po dnie torby, ale nadajnika nie ma. Musiała go zgubić, a&nbsp;teraz jest za późno. Marcus otworzył drzwi i&nbsp;idzie prosto na nią. Alex odwraca się i&nbsp;staje przodem do BMW. Będzie udawać, że to jej samochód i&nbsp;że nie może znaleźć kluczyków. Przy odrobinie szczęścia Marcus po prostu wsiądzie na motocykl i&nbsp;odjedzie. Tak niewiele brakowało, żeby podrzuciła mu nadajnik. Nie będzie miała drugiej szansy, bo już widział jej twarz.</p>

    <p class="calibre8">Gorączkowo poklepuje kieszenie bluzy. Tam też nie ma nadajnika. Słyszy buty Marcusa chrzęszczące na żwirze. Zbliża się, jest zaledwie kilka metrów za nią. Alex przesuwa dłońmi po udach i&nbsp;natrafia na coś twardego. Ten cholerny nadajnik. Przełożyła go z&nbsp;torebki do legginsów, kiedy siedziała w&nbsp;furgonetce Bridget.</p>

    <p class="calibre8">&ndash;&nbsp;Alexandra? &ndash; Marcus wymawia jej imię, a&nbsp;ją ogarnia strach.</p>

    <p class="calibre8">Odwraca się powoli, oddech ma szybki i&nbsp;płytki. Skąd on zna jej imię? Stoi teraz tak blisko, że Alex czuje ostrą woń jego potu zmieszaną z&nbsp;intensywnym, piżmowym zapachem dezodorantu.</p>

    <p class="calibre8">Podnosi na niego wzrok, w&nbsp;wilgotnej dłoni ściska nadajnik.</p>

    <p class="calibre8">&ndash;&nbsp;Skąd…</p>

    <p class="calibre8">&ndash;&nbsp;Twój bidon. &ndash; Wyciąga go w&nbsp;jej stronę: na lśniącym srebrnym metalu widnieje jej imię.</p>

    <p class="calibre8">&ndash;&nbsp;No tak. Dzięki.</p>

    <p class="calibre8">Alex staje bliżej, tak że dotyka udem siedzenia Yamahy. Jedyne, co musi zrobić, to umieścić pod nim nadajnik. River mówił, że mają magnesy, więc powinien trzymać się metalu. Tylko czy na pewno tak powiedział? Strach zasnuwa jej umysł niczym mgła, podczas gdy Marcus czeka, aż weźmie od niego bidon. Jeśli nadajnik nie jest namagnesowany, spadnie na ziemię. A&nbsp;w&nbsp;chwili, gdy Marcus go zauważy, będzie po wszystkim. Nadal stoi przed nią z&nbsp;wyciągniętą ręką i&nbsp;patrzy na nią wyczekująco. Czy powinna umieścić nadajnik pod siedzeniem? Nie będzie miała drugiej szansy. Dwadzieścia pięć lat temu podjęła złą decyzję i&nbsp;zapłaciła za ten błąd najwyższą cenę.</p>

    <p class="calibre8">&ndash;&nbsp;Dziękuję.</p>

    <p class="calibre8">Nachyla się w&nbsp;jego stronę i&nbsp;odbierając prawą ręką bidon, zasłania ciałem siedzenie Yamahy. Jednocześnie palcami lewej ręki sięga pod skórzane siodełko.</p>

    <p class="calibre8">Wypuszcza nadajnik z&nbsp;dłoni, a&nbsp;on nie spada.</p>

    <p class="calibre8">&ndash;&nbsp;Powinnaś uważać &ndash; mówi Marcus, kiedy Alex się prostuje, czując, jak skacze jej adrenalina. &ndash; Na rzeczy, które są dla ciebie cenne. Jeśli nie będziesz ich pilnować, mogą zniknąć na zawsze.</p>

    <p class="calibre8">&ndash;&nbsp;To tylko… &ndash; Alex lekko potrząsa bidonem, tak że woda w&nbsp;środku chlupocze. &ndash; To tylko butelka.</p>

    <p class="calibre8">Marcus uśmiecha się szeroko, odsłaniając diastemę między jedynkami.</p>

    <p class="calibre8">&ndash;&nbsp;Myślę, że jesteś mądrzejsza, Alexandro.</p>

    <p class="calibre8">Alex cofa się o&nbsp;krok.</p>

    <p class="calibre8">&ndash;&nbsp;O&nbsp;czym ty mówisz? Nie rozumiem.</p>

    <p class="calibre8">Jego uśmiech staje się szerszy, po czym znika, kiedy Marcus zakłada kask.</p>

    <p class="calibre8">&ndash;&nbsp;Nie wiem, czy jesteś prywatnym detektywem, czy wabikiem, ale przekaż, proszę, Lucy wyrazy mojej miłości.</p>
  </section>
</div>


<div class="calibre1" id="calibre_link-21">
  <section type="chapter" role="doc-chapter" class="calibre">
    <h1 class="numer">Rozdział 16</h1>

    <h1 class="tytul">Lucy</h1>

    <p class="font-bold">Niedziela, 15 października</p>

    <p class="tyt">Pięć dni do czyjejś śmierci…</p>

    <p class="calibre8">Lucy nie spała. I&nbsp;nie jadła. Ale wzięła prysznic, włożyła czyste ubranie, wyszła z&nbsp;mieszkania i&nbsp;wsiadła do Ubera. Zanim w&nbsp;końcu zdecydowała się wyjść z&nbsp;domu, stała przez pięć minut przy drzwiach, sparaliżowana niepewnością. Z&nbsp;jednej strony bała się, że gdy wyjdzie, zobaczy stojącego na ulicy Marcusa, a&nbsp;z&nbsp;drugiej &ndash; bała się zostać w&nbsp;mieszkaniu, bo może nie zdołałaby z&nbsp;niego uciec. Zwyciężyła klaustrofobia &ndash; oraz lawina wiadomości od Rivera, który pytał, czy przyjdzie do pubu &ndash; i&nbsp;ostatecznie w&nbsp;pośpiechu opuściła mieszkanie, zamknęła drzwi, zbiegła po schodach i&nbsp;wsiadła do taksówki, zanim zdążyła zmienić zdanie.</p>

    <p class="calibre8">W miarę jak oddala się od domu, jest coraz bardziej pewna, że ubiegłej nocy Marcus nie zbliżył się do jej mieszkania. Stukanie, które słyszała, to mogło być cokolwiek &ndash; woda cieknąca w&nbsp;mieszkaniu na górze, gołąb na tarasie, dźwięk bojlera albo chrobot myszy. Obsesyjnie dba o&nbsp;to, żeby co dzień wracać z&nbsp;pracy inną drogą, i&nbsp;bezustannie wypatruje Marcusa na motocyklu albo jakiegokolwiek pojazdu, który zbyt długo za nią jedzie. Niemożliwe, żeby dowiedział się, gdzie mieszka. Ale od śmierci Natalie Lucy zrobiła się bardziej strachliwa i&nbsp;zaczęła się zastanawiać, czy wszystkie mieszkania w&nbsp;suterenach nie są przeklęte.</p>

    <p class="calibre8">Na ekranie telefonu wyskakuje powiadomienie o&nbsp;nowym esemesie, podczas gdy taksówka zbliża się do pubu w&nbsp;stylu Tudorów, gdzie River i&nbsp;Meg jedzą niedzielny lunch. To esemes od Alex, jednak Lucy za bardzo się boi, żeby go odczytać. Jeśli Marcus coś jej zrobił, ona nigdy sobie tego nie wybaczy.</p>

    <p class="calibre8">W końcu jednak zbiera się na odwagę i&nbsp;odczytuje wiadomość.</p>

    <p class="calibre8"><span class="sms">ZROBIONE! Podłożyłam nadajnik. To kod do twojej apki.</span></p>

    <p class="calibre8">Lucy osuwa się na siedzeniu i&nbsp;czuje, jak z&nbsp;przeciągłym, powolnym westchnieniem schodzi z&nbsp;niej całe napięcie.</p>

    <p class="calibre8">&ndash;&nbsp;Osiemnaście funtów, skarbie &ndash; rzuca kierowca.</p>

    <p class="calibre8">Lucy zbliża kartę do terminala, chowa ją z&nbsp;powrotem do torebki i&nbsp;chwyta za klamkę, szykując się na to, co ją czeka. Nie jest taka jak Alex. Nie jest pewna siebie, zdeterminowana ani silna. Nie ma pojęcia, jak zareaguje Vanessa, i&nbsp;przeraża ją nieprzewidywalność tej sytuacji. Nie lubi spontaniczności ani improwizowania. Od trzynastego roku życia cierpi na zaburzenia lękowe, które ostatnio przybrały na sile.</p>

    <p class="calibre8">Z zewnątrz pub Badger and Butcher<span class="calibre"><a id="calibre_link-23" class="odnosnik" role="doc-noteref" type="noteref" href="#calibre_link-22">*</a> wygląda dokładnie tak, jak go sobie wyobrażała. W&nbsp;nocy, a&nbsp;potem jeszcze dziś rano sprawdziła pub w&nbsp;Google i&nbsp;obejrzała wszystkie zdjęcia, jakie znalazła. Przypatrzyła się też fotografiom Vanessy, które wysłał jej River, i&nbsp;wyszukała ją w&nbsp;sieci. Ale Vanessa jest kimś więcej niż tylko zdjęciem i&nbsp;życiorysem na LinkedIn; jest prawdziwa i&nbsp;nieprzewidywalna &ndash; i&nbsp;Lucy nie ma kontroli nad tym, co się wydarzy.</span></p>

    <p class="calibre8">&ndash;&nbsp;Wszystko w&nbsp;porządku, proszę pani? &ndash; Kierowca obraca się w&nbsp;fotelu. &ndash; Klamka jest tam, tuż pod…</p>

    <p class="calibre8">&ndash;&nbsp;Tak, tak, już mam. Dziękuję. &ndash; Otwiera drzwi i&nbsp;wysiada, zanim się rozmyśli.</p>

    <p class="calibre8">Kiedy taksówka odjeżdża, Lucy próbuje opanować nerwy. Musi jedynie zbliżyć się do Vanessy na tyle, żeby podrzucić jej nadajnik do torebki albo do kieszeni kurtki. Kiedy to zrobi, będzie mogła wrócić do domu i&nbsp;się ukryć.</p>

    <p class="text-center">• • •</p>

    <p class="calibre8">Pub jest pełen ludzi. Wszystkie stoliki są zajęte, a&nbsp;gwar rozmów, śmiech i&nbsp;brzęk sztućców o&nbsp;talerze jest tak głośny, że Lucy prawie nie słyszy jazzu, który sączy się z&nbsp;głośników. Zamawia dietetyczną colę i&nbsp;ze szklanką w&nbsp;dłoni siada na stołku przy końcu baru. W&nbsp;powietrzu unosi się zapach pieczeni wołowej i&nbsp;puddingu Yorkshire. Tuż po wejściu zauważa Rivera i&nbsp;Meg. Zgodnie z&nbsp;planem siedzą przy stoliku pod oknem, tak że ze swojego miejsca Lucy doskonale ich widzi. Gdy w&nbsp;pewnej chwili spojrzeli na siebie z&nbsp;Riverem, gwałtownie pokręcił głową. Nie ma Vanessy. Lucy pomyślała z&nbsp;nadzieją, że może nie zauważyła postu, który zamieścił na Twitterze, że razem z&nbsp;Meg wybiera się do pubu. Może w&nbsp;ogóle się nie zjawi.</p>

    <p class="calibre8">Kiedy kelnerka, z&nbsp;tacą w&nbsp;każdej ręce, lawiruje między stolikami, Lucy dostrzega ruch przy drzwiach. To Vanessa. Lucy rozpoznaje ją natychmiast, choć kobieta ma na głowie przydużą czapkę, pod którą stara się ukryć długie ciemne włosy. Jest ubrana w&nbsp;luźną fioletową kurtkę, a&nbsp;szyję ma okutaną grubym szarym szalikiem. W&nbsp;zgięciu łokcia trzyma czarną torebkę. Kieszenie i&nbsp;torebka. Lucy upija łyk coli i&nbsp;czuje się, jakby lada chwila miała zwymiotować.</p>

    <p class="calibre8">Vanessa zatrzymuje się w&nbsp;drzwiach, omiata wzrokiem restaurację i&nbsp;jej spojrzenie pada na Rivera i&nbsp;Meg. Żadne z&nbsp;nich jej nie widzi, są zbyt zajęci jedzeniem. Kiedy podchodzi do baru, Lucy ukradkiem zdejmuje swoją torebkę ze stołka obok. Oto „przyjaciółka”, na którą czekała.</p>

    <p class="calibre8">Odwraca się w&nbsp;stronę baru, udając zainteresowanie barmanem, który chodzi to w&nbsp;jedną, to w&nbsp;drugą stronę, przygotowując drinki.</p>

    <p class="calibre8">&ndash;&nbsp;Przepraszam? &ndash; Z&nbsp;lewej strony dobiega kobiecy głos. &ndash; Czy to miejsce jest wolne?</p>

    <p class="calibre8">&ndash;&nbsp;Tak, tak. Jak najbardziej. &ndash; Lucy posyła Vanessie uśmiech.</p>

    <p class="calibre8">Z bliska czuje kwiatowo-owocowy zapach jej perfum, widzi pociągnięte szminką usta i&nbsp;wykonane eyelinerem równe kreski na powiekach, nadające jej oczom drapieżny wygląd. Wygląda jak zwyczajna dwudziestokilkulatka, umalowana jak na niedzielny lunch i&nbsp;ubrana odpowiednio na chłodny październikowy dzień. Kiedy Vanessa siada na stołku obok, Lucy udaje, że patrzy w&nbsp;telefon, jednak kątem oka obserwuje każdy jej ruch. Vanessa zdejmuje czapkę i&nbsp;szalik i&nbsp;kładzie je na kolanach, ale nie ściąga kurtki, a&nbsp;torebka nadal tkwi w&nbsp;zgięciu jej łokcia.</p>

    <p class="calibre8">&ndash;&nbsp;Przepraszam &ndash; mówi, lecz kiedy Lucy odwraca głowę, okazuje się, że kobieta próbuje ściągnąć na siebie uwagę barmana, nie jej.</p>

    <p class="calibre8">Mężczyzna jest sam za barem i&nbsp;skupia się na kelnerkach, które recytują kolejne zamówienia.</p>

    <p class="calibre8">&ndash;&nbsp;Mam nadzieję, że nie jesteś spragniona. &ndash; Lucy wskazuje na swoją wypitą w&nbsp;połowie colę. &ndash; Ja czekałam kwadrans.</p>

    <p class="calibre8">&ndash;&nbsp;Nie spieszy mi się. &ndash; Trzymając między palcami dziesięciofuntowy banknot, Vanessa opiera łokieć o&nbsp;bar, po czym obraca się na krześle i&nbsp;wbija wzrok w&nbsp;Rivera i&nbsp;Meg.</p>

    <p class="calibre8">Jej torebka kołysze się przy biodrze, w&nbsp;zasięgu ręki Lucy. To model z&nbsp;klapką, typu listonoszka. Żeby ją otworzyć, Lucy musiałaby przekręcić metalowe zapięcie i&nbsp;unieść klapkę. Jeśli ma podrzucić nadajnik, coś musi odwrócić uwagę Vanessy na co najmniej trzydzieści sekund.</p>

    <p class="calibre8">&ndash;&nbsp;Rzygać mi się chce &ndash; mruczy pod nosem Vanessa.</p>

    <p class="calibre8">&ndash;&nbsp;Słucham? &ndash; Lucy patrzy na nią zaskoczona.</p>

    <p class="calibre8">&ndash;&nbsp;Kiedy widzę, jak jej dotyka. Próbowała wziąć kęs, a&nbsp;on złapał ją za rękę. Spójrz tylko na niego, trzyma jej palce, jakby był wielkim romantykiem, chociaż pewnie mówiła coś, z&nbsp;czym on się nie zgadza i&nbsp;chce, żeby przestała.</p>

    <p class="calibre8">&ndash;&nbsp;O&nbsp;kim mówisz?</p>

    <p class="calibre8">&ndash;&nbsp;O&nbsp;tych dwojgu. &ndash; Wskazuje głową. &ndash; Ten rozczochrany okularnik i&nbsp;dziewczyna w&nbsp;różowym kardiganie, z&nbsp;fryzurą na czeskiego piłkarza.</p>

    <p class="calibre8">Lucy upija łyk coli. Ze zdenerwowania aż zaschło jej w&nbsp;ustach.</p>

    <p class="calibre8">&ndash;&nbsp;Aha, widzę. Znasz ich?</p>

    <p class="calibre8">&ndash;&nbsp;To mój były.</p>

    <p class="calibre8">&ndash;&nbsp;Trochę kiepsko.</p>

    <p class="calibre8">Vanessa parska śmiechem i&nbsp;patrzy na Lucy.</p>

    <p class="calibre8">&ndash;&nbsp;Tylko dla niego. Kiedy jego dziewczyna wyjdzie do toalety, pójdę za nią.</p>

    <p class="calibre8">Cholera, myśli Lucy. Dyskretnie sięga po swój telefon, który leży na barze. Musi ostrzec Rivera.</p>

    <p class="calibre8">&ndash;&nbsp;Laska nie ma pojęcia, w&nbsp;co się wpakowała. &ndash; Vanessie zaczerwieniły się policzki, ale Lucy nie wie, czy to z&nbsp;podekscytowania, czy też z&nbsp;powodu panującego w&nbsp;barze zaduchu. &ndash; Nie ma pojęcia, jakie ten facet zgotuje jej piekło. Byłaś kiedyś z&nbsp;kimś, kto lubi wszystko kontrolować?</p>

    <p class="calibre8">Lucy cofa rękę i&nbsp;patrzy Vanessie w&nbsp;oczy, próbując coś wyczytać z&nbsp;jej intensywnego, przenikliwego spojrzenia. Czy to część prowadzonej przez nią gry? Czy siadając obok Lucy, wyczuła, jaka jest słaba?</p>

    <p class="calibre8">&ndash;&nbsp;Tak &ndash; potwierdza. &ndash; Byłam.</p>

    <p class="calibre8">&ndash;&nbsp;Jak długo byliście razem? &ndash; pyta Vanessa, ale zanim Lucy zdąży odpowiedzieć, barman przysuwa się do nich i&nbsp;rzuca „cześć”. Vanessa uśmiecha się do niego. &ndash; Poproszę gin z&nbsp;tonikiem, a&nbsp;dla koleżanki… &ndash; Urywa i&nbsp;patrzy pytająco na Lucy.</p>

    <p class="calibre8">&ndash;&nbsp;Ja dziękuję.</p>

    <p class="calibre8">&ndash;&nbsp;Na pewno? &ndash; Vanessa zerka na jej prawie pustą szklankę.</p>

    <p class="calibre8">Lucy się waha. Czy to nie będzie wyglądać podejrzanie, że siedzi przy barze bez drinka? Wcześniej czy później Vanessa na pewno zapyta ją, czy na kogoś czeka.</p>

    <p class="calibre8">&ndash;&nbsp;Poproszę dietetyczną colę &ndash; mówi. &ndash; To bardzo miło z&nbsp;twojej strony. &ndash; A&nbsp;potem, kiedy barman kiwa głową i&nbsp;odchodzi, dodaje: &ndash; Byliśmy razem przez rok.</p>

    <p class="calibre8">&ndash;&nbsp;Trudno wyrwać się z&nbsp;takiego związku, co? Jak już wpadniesz w&nbsp;sidła. Ja byłam z&nbsp;Riverem prawie dwa lata. To moja największa życiowa porażka. Był czarujący, ten twój były? Bombardował cię swoją miłością zaraz po tym, jak się poznaliście? Sprawiał, że czułaś się najbardziej wyjątkową kobietą na świecie?</p>

    <p class="calibre8">Lucy siedzi z&nbsp;dłońmi na kolanach i&nbsp;wykręca sobie palce. Czuje się niezręcznie, rozmawiając o&nbsp;Marcusie ze stalkerką Rivera, ale jakaś jej część chce się otworzyć. Tak długo milczała.</p>

    <p class="calibre8">&ndash;&nbsp;Można tak powiedzieć.</p>

    <p class="calibre8">&ndash;&nbsp;Na początku to takie ekscytujące, prawda? Niemal magiczne.</p>

    <p class="calibre8">Lucy kiwa głową, chociaż nie wie, czy sama użyłaby słowa „magiczne”. Jej związek z&nbsp;Marcusem nie był jak grom z&nbsp;jasnego nieba i&nbsp;nie zaczął się od zerkania na siebie z&nbsp;drugiego końca pokoju. Kiedyś powiedziałaby, że rozwijał się powoli, że był spotkaniem umysłów, rosnącym zauroczeniem, czymś, co ich oboje zaskoczyło i&nbsp;doprowadziło do szalonego, namiętnego romansu. Teraz opisałaby ich związek jako toksyczny i&nbsp;zaborczy, jako zastawioną przez Marcusa pułapkę, w&nbsp;którą wpadła i&nbsp;z&nbsp;której nie była w&nbsp;stanie się uwolnić. Wielokrotnie próbowała od niego odejść, a&nbsp;on za każdym razem przekonywał ją, żeby do niego wróciła.</p>

    <p class="calibre8">&ndash;&nbsp;Chodzi o&nbsp;to, jak cię osaczają, prawda? &ndash; Vanessa stawia torebkę na kolanach, otwiera ją i&nbsp;wyjmuje telefon. Sprawdza coś, po czym wsadza telefon z&nbsp;powrotem do środka. Lucy zerka na kieszeń jej kurtki. Otwartą i&nbsp;rozchyloną zapraszająco. &ndash; Wabią cię. &ndash; Vanessa niemal trzęsie się ze złości. &ndash; A&nbsp;później niszczą cię kawałek po kawałku, aż zostaje z&nbsp;ciebie jedynie pusta skorupa. Nie pozwolę, żeby zrobił to komukolwiek innemu. Powinno się go za to zamknąć.</p>

    <p class="calibre8">River sączy drinka i&nbsp;słucha Meg. Albo przynajmniej udaje, że słucha. Jedna stopa podryguje mu tak bardzo, że nie ma wątpliwości &ndash; wie, że jest obserwowany. Nie podoba mu się to wszystko, ale zamierza przez to przejść, bo chce móc śledzić Vanessę. Ta kobieta nie może mówić prawdy. Może to ona była zaborcza, a&nbsp;wszystko, co właśnie powiedziała, jest tylko jej urojonym usprawiedliwieniem tego, że próbuje zniszczyć mu życie. A&nbsp;jeśli to River kłamie?</p>

    <p class="calibre8">&ndash;&nbsp;Wiesz, że teraz jestem praktycznie bezdomna? &ndash; Vanessa sięga po szklaneczkę ginu, którą stawia przed nią barman. &ndash; Musiałam wynieść się z&nbsp;mieszkania, bo nie chciał zostawić mnie w&nbsp;spokoju. Pomieszkuję kątem u&nbsp;przyjaciół, kursuję między jednym mieszkaniem a&nbsp;drugim, żeby nie mógł mnie wytropić.</p>

    <p class="calibre8">&ndash;&nbsp;Stalkuje cię? &ndash; pyta Lucy.</p>

    <p class="calibre8">&ndash;&nbsp;Nie, ale jedynie dlatego, że nie wie, gdzie mieszkam. Wcześniej, zanim się przeprowadziłam, wciąż mnie nachodził i&nbsp;ostrzegał. &ndash; Wypowiadając ostatnie słowo, rysuje w&nbsp;powietrzu cudzysłów. &ndash; Teraz to ja jestem wrogiem, bo uciekłam, a&nbsp;on zrobi wszystko, żeby tylko nie stracić Meg. Ona blokuje mnie w&nbsp;mediach społecznościowych, więc nie mam pojęcia, czy w&nbsp;ogóle dostaje moje wiadomości. Dlatego muszę porozmawiać z&nbsp;nią osobiście. Musi usłyszeć, co mam jej do powiedzenia.</p>

    <p class="calibre8">Lucy ukradkiem wsuwa rękę do kieszeni i&nbsp;pociera kciukiem gładką powierzchnię nadajnika. Prawda Vanessy całkowicie różni się od tego, co mówi River. River twierdzi, że ona przenosi się z&nbsp;miejsca na miejsce, żeby policja nie mogła jej aresztować, i&nbsp;że wysyła Meg jego nagie zdjęcia i&nbsp;obleśne wiadomości. Że spuściła mu powietrze z&nbsp;kół, że wysyła mu chamskie wiadomości przez formularz kontaktowy na jego stronie i&nbsp;że pisze maile do jego klientów, żeby zszargać mu reputację.</p>

    <p class="calibre8">W drugim końcu sali Meg odwróciła się w&nbsp;stronę okna. Ociera oczy serwetką i&nbsp;nawet nie ukrywa tego, że płacze, podczas gdy River patrzy na nią kamiennym wzrokiem, z&nbsp;rękami skrzyżowanymi na piersi.</p>

    <p class="calibre8">Czy istnieje możliwość, że to on jest kłamcą? Znają tylko jego wersję wydarzeń i&nbsp;zapewnienia o&nbsp;tym, że Vanessa go prześladuje. Twierdził, że Meg wiedziała o&nbsp;nadajniku, który jej podrzucił, ale jeśli kłamał? Jeśli Vanessa mówi prawdę i&nbsp;to on jest zaborczy i&nbsp;kontrolujący? I&nbsp;jeśli wymyślił cały ten plan z&nbsp;nadajnikami, żeby nie mogła zbliżyć się do jego partnerki?</p>

    <p class="calibre8">Wydaje się troskliwy, łagodny i&nbsp;trochę dziwny, ale pozory mogą mylić &ndash; tego właśnie nauczył ją Marcus. Poza tym River kilka razy pokazał prawdziwą twarz. Widziała jego oblicze paranoika, kiedy zdenerwował się, że Natalie nie dodała go do znajomych na fałszywym koncie na Facebooku, i&nbsp;zauważyła, jak przystawił ucho do laptopa, kiedy Alex odebrała telefon podczas rozmowy na Zoomie. Bywa protekcjonalny, czemu od czasu do czasu daje wyraz.</p>

    <p class="calibre8">Czy Lucy zna go wystarczająco dobrze, żeby pomóc mu śledzić Vanessę? Już wcześniej dała się zmanipulować mężczyźnie. Czy nieświadomie kolejny raz popełniła ten sam błąd? Znów wodzi kciukiem po nadajniku. Vanessa przegląda telefon, odwrócona tak, że kieszeń jej fioletowej kurtki stoi przed Lucy otworem. Lucy przyspiesza puls, kiedy zaciska palce na nadajniku i&nbsp;powoli wyjmuje rękę z&nbsp;kieszeni. Nie będzie drugiej takiej okazji. Co powinna zrobić?</p>

    <p class="calibre8">Kiedy sięga po szklankę, czuje na sobie ciężar wzroku Rivera i&nbsp;unosi głowę, żeby na niego spojrzeć. On siedzi z&nbsp;rękami na kolanach i&nbsp;rozgorączkowanym wzrokiem.</p>

    <p class="calibre8">Unosi brwi w&nbsp;niemym pytaniu: zrobione?</p>

    <p class="calibre8">Lucy upija łyk coli, przez chwilę patrzy na niego znad krawędzi szklanki, po czym prawie niezauważalnie kiwa głową. Po raz pierwszy go okłamała, ale jeśli Vanessa mówi prawdę, on kłamał znacznie częściej.</p>
  </section>

  <section class="footnotes" role="doc-endnotes" type="endnotes">
    <ol class="_idfootandendnoteolattrs">
      <li id="calibre_link-22" class="footnote"><p class="calibre8"><span class="calibre"><a role="doc-backlink" href="#calibre_link-23" class="calibre5">*</a></span> <em class="calibre9">Badger</em> (ang.) &ndash; borsuk; <em class="calibre9">butcher</em> (ang.) &ndash; rzeźnik.</p></li>
    </ol>
  </section>
</div>


<div class="calibre1" id="calibre_link-24">
  <section type="chapter" role="doc-chapter" class="calibre">
    <h1 class="numer">Rozdział 17</h1>

    <h1 class="tytul">Alex</h1>

    <p class="font-bold">Niedziela, 15 października</p>

    <p class="tyt">Pięć dni do czyjejś śmierci…</p>

    <p class="calibre8">Wystraszona rozmową z&nbsp;Marcusem, Alex szybko wysłała Lucy wiadomość (nie wspomniała, że Marcus odgadł, że się znają, żeby jej nie denerwować), po czym pobiegła na stację Walthamstow, przez całą drogę oglądając się za siebie. Jak, do diabła, domyślił się, o&nbsp;co jej chodzi? Wyczytał to z&nbsp;mowy jej ciała? Czy kiedy weszła na siłownię, jej zamiary były aż tak oczywiste?</p>

    <p class="calibre8">W metrze, nadal trzęsąc się ze zdenerwowania, opadła na siedzenie. Marcus może i&nbsp;był młody, ale miał w&nbsp;sobie coś cholernie onieśmielającego.</p>

    <p class="calibre8">Alex wysiada na stacji Covent Garden, zatrzymuje się na chwilę i&nbsp;podczas gdy tłum rusza w&nbsp;stronę schodów, ona sprawdza telefon, żeby zobaczyć, jak radzą sobie inni. Nie ma żadnych wiadomości od Rivera i&nbsp;Lucy, ale jest kilka od Bridget.</p>

    <p class="font-bold">11.30 Wyszłaś już z&nbsp;siłowni? Mogę przyjechać po ciebie o&nbsp;każdej porze.</p>

    <p class="font-bold">11.39 Możesz potwierdzić na grupie, że nic ci nie jest? Wiem, że nie ja jedna się o&nbsp;ciebie martwię.</p>

    <p class="font-bold">11.41 Wyszłam z&nbsp;targu kwiatowego, czekam na twój telefon.</p>

    <p class="font-bold">11.52 Stoję przed siłownią. Nadal tam jesteś?</p>

    <p class="font-bold">12.00 Alex?</p>

    <p class="font-bold">12.05 Próbowałam się do ciebie dodzwonić, ale nie odbierasz. Proszę, zadzwoń ASAP. Boję się, że coś ci się stało.</p>

    <p class="calibre8">Alex patrzy na zegarek. Cholera. Już prawie dwadzieścia po dwunastej. Bridget musi odchodzić od zmysłów.</p>

    <p class="calibre8"><span class="sms">Nic mi nie jest!</span> &ndash; pisze i&nbsp;naciska „Wyślij”.</p>

    <p class="calibre8"><span class="sms">Przepraszam, Bridget</span> &ndash; zaczyna kolejną wiadomość &ndash; <span class="sms">ale wyszłam już z&nbsp;Walthamstow. Twoje wiadomości musiały przyjść, kiedy byłam w&nbsp;metrze. Wybacz, jeśli cię wystraszyłam, ale gotowe. Podrzuciłam nadajnik Marcusowi. Dałam znać Lucy.</span></p>

    <p class="calibre8">Zanim zdąży wysłać wiadomość, Bridget odpisuje na pierwszego esemesa.</p>

    <p class="calibre8"><span class="sms">Dzięki Bogu. Nie wiem, co Marcus mógłby ci zrobić w&nbsp;siłowni pełnej ludzi, ale tak się cieszę, że nic ci nie jest.</span></p>

    <p class="calibre8">Wzdychając, Alex patrzy na swoje wiadomości. Sam nie odezwał się, odkąd zadzwonił do niej, gdy była na siłowni. Nie zamierzała wracać do domu przez Covent Garden, ale wczoraj wieczorem powiedział jej, że wpadnie do Freemasons Arms, gdzie prowadzą klub komediowy, żeby spotkać się z&nbsp;kumplem na lunch. To tam kieruje się teraz Alex. Po rozmowie z&nbsp;Marcusem chce tylko pobyć z&nbsp;kimś, przy kim będzie się czuła bezpieczna. Nawet jeśli będzie to Sam, którego odpychała od kilku dni. Jest jednak zbyt roztrzęsiona, żeby się tym przejmować.</p>

    <p class="calibre8">Jej telefon wibruje i&nbsp;na ekranie pojawia się nowa wiadomość z&nbsp;nieznanego numeru.</p>

    <p class="calibre8"><span class="sms">Widzę cię.</span></p>

    <p class="calibre8">Odruchowo podnosi głowę i&nbsp;rozgląda się po twarzach mijających ją ludzi, szukając wśród nich nadawcy. Nie jest to numer, który zablokowała po tym, jak dostała zdjęcia w&nbsp;restauracji, ale to na pewno ta sama osoba. Tylko kto? To może być każda z&nbsp;kręcących się w&nbsp;pobliżu osób: turysta, sklepikarz, ktoś, kto właśnie robi sobie selfie. Ktoś ją obserwuje.</p>

    <p class="calibre8">Na ekranie telefonu wyskakuje kolejna wiadomość: <span class="sms">Ale ty mnie nie widzisz, prawda?</span></p>

    <p class="calibre8">Z Long Acre do Freemasons Arms są trzy minuty drogi. Czy powinna tam pójść i&nbsp;odszukać Sama? A&nbsp;może lepiej wrócić do metra?</p>

    <p class="calibre8"><span class="sms">Jesteś zupełnie sama, Alex? Nie masz z&nbsp;kim porozmawiać? Teraz wiesz, jak to jest.</span></p>

    <p class="calibre8">Alex patrzy na rząd sklepów po drugiej stronie ulicy. Czy jej prześladowca ukrywa się za którąś z&nbsp;witryn ze szkła refleksyjnego? Jest w&nbsp;Tiffany’s, Regal House, a&nbsp;może w&nbsp;Nag’s Head? Może stoi gdzieś za nią? Alex odwraca się gwałtownie i&nbsp;omiata wzrokiem stację: bramki biletowe, automaty vendingowe, podróżnych, pracowników metra. Oddycha teraz szybciej, ale zmysły ma wyostrzone. Kątem oka dostrzega ruch &ndash; to jamnik szarpiący się na smyczy &ndash; wyczuwa mocny cytrusowy zapach wody Dior Sauvage, słyszy dziecko krzyczące do matki, żeby na coś spojrzała. Jej prześladowca może być każdą z&nbsp;otaczających ją osób… a&nbsp;może też siedzieć teraz w&nbsp;domu, w&nbsp;pracy czy w&nbsp;kinie albo jeść lunch i&nbsp;wysyłać do niej wiadomości, rozkoszując się jej strachem.</p>

    <p class="calibre8">Pochyliwszy głowę, szybkim krokiem wychodzi na Long Acre. Kiedy mija sklepy, kafejki i&nbsp;puby, telefon przez cały czas wibruje jej w&nbsp;dłoni. Próbuje się uspokajać, że stalkera wcale nie ma w&nbsp;Covent Garden i&nbsp;że nic jej nie grozi, ale nagle przypomina sobie zdjęcia z&nbsp;restauracji. Ten, kto je zrobił, był niespełna pięć metrów od niej, a&nbsp;ona nie miała o&nbsp;nim pojęcia. Mógł podejść do niej w&nbsp;każdej chwili, dźgnąć ją albo oblać jej twarz kwasem. Musi dotrzeć do pubu. Kiedy znajdzie Sama, będzie bezpieczna.</p>

    <p class="calibre8">Wzdryga się, gdy ktoś ociera się o&nbsp;nią w&nbsp;pośpiechu, ale to tylko kobieta, biegnąca z&nbsp;uniesioną ręką w&nbsp;stronę taksówki. Alex ogląda się przez ramię i&nbsp;szuka twarzy, którą rozpozna z&nbsp;wagonu metra, ze stacji albo z&nbsp;ulicy, wszyscy jednak wyglądają obco, ich twarze zlewają się ze sobą, a&nbsp;ubrania tworzą smutny kolaż czerni, brązów i&nbsp;szarości.</p>

    <p class="calibre8">Alex przyspiesza kroku. Niecałe sto metrów dalej już jest Freemasons Arms &ndash; widzi czarny dach budynku, białe kolumny o&nbsp;lśniących złoconych podstawach i&nbsp;wyrytą w&nbsp;kamieniu nazwę pubu. Niemal biegnie w&nbsp;jego stronę i&nbsp;pchnięciem otwiera drzwi.</p>

    <p class="calibre8">Sam!</p>

    <p class="calibre8">Patrzy po twarzach ludzi siedzących przy barze i&nbsp;stolikach oraz na pochylone głowy osób jedzących rybę z&nbsp;frytkami. Nie widzi go. Krąży po pubie, przechodzi od stolika do stolika i&nbsp;przygląda się uważniej, podczas gdy coraz więcej oczu zerka na nią z&nbsp;wyraźnym zaciekawieniem. Lustruje wszystkich dookoła, ale nie ma wśród nich Sama.</p>

    <p class="calibre8">&ndash;&nbsp;Przepraszam. &ndash; Zaciska palce na barze z&nbsp;polerowanego drewna i&nbsp;nachyla się w&nbsp;stronę barmana. &ndash; Widział pan może Samuela Myersa? Komika. Mówił, że będzie tu z&nbsp;Paulem.</p>

    <p class="calibre8">Mężczyzna kręci głową.</p>

    <p class="calibre8">&ndash;&nbsp;Przykro mi, skarbie, ale nie widziałem go od tygodnia. Napijesz się czegoś?</p>

    <p class="calibre8">Alex się odwraca, łzy napływają jej do oczu. Nie rozpłacze się tutaj, przed nim i&nbsp;przed tymi wszystkimi obcymi ludźmi. Idzie do damskiej toalety i&nbsp;zamyka się w&nbsp;kabinie. Usuwa nieprzeczytane wiadomości od stalkera, blokuje numer i&nbsp;pisze do Sama.</p>

    <p class="calibre8"><span class="sms">Jestem we Freemasons Arms. Gdzie jesteś?</span></p>

    <p class="calibre8">Cztery minuty później dostaje odpowiedź:</p>

    <p class="calibre8"><span class="sms">Żartujesz, prawda? Sorry, kochanie, postanowiliśmy jednak pójść do Coach and Horses. Mogłabyś do nas dołączyć, ale rozmawiamy o&nbsp;pracy. Wszystko w&nbsp;porządku?</span></p>

    <p class="calibre8">Alex patrzy na te słowa i&nbsp;ma ochotę odpisać: Właściwie nie. Godzinę temu podrzuciłam nadajnik psychopacie, a&nbsp;później mój stalker zaczął do mnie wypisywać i&nbsp;z&nbsp;jakiegoś popieprzonego powodu pomyślałam o&nbsp;tobie i&nbsp;o&nbsp;tym, że gdybym cię zobaczyła, poczułabym się bezpiecznie. Ale ciebie tu nie ma, a&nbsp;ja jestem na siebie wkurzona.</p>

    <p class="calibre8">Zamiast tego pisze:</p>

    <p class="calibre8"><span class="sms">Baw się dobrze na spotkaniu. Wrócę do domu Uberem. Jutro jestem zajęta. Odezwę się, jak tylko będę wolna.</span></p>

    <p class="calibre8">Jej teksty są pasywno-agresywne jak diabli, a&nbsp;Sam na to nie zasługuje. Przy odrobinie szczęścia rzuci ją, żeby sama nie musiała podejmować tej decyzji.</p>
  </section>
</div>


<div class="calibre1" id="calibre_link-25">
  <section type="chapter" role="doc-chapter" class="calibre">
    <h1 class="numer">Rozdział 18</h1>

    <h1 class="tytul">River</h1>

    <p class="font-bold">Niedziela, 15 października</p>

    <p class="tyt">Pięć dni do czyjejś śmierci…</p>

    <p class="calibre8">Przez ostatnią godzinę River siedział jak na szpilkach, bojąc się, że Vanessa przyjdzie do pubu, i&nbsp;rozpaczliwe pragnąc, żeby tak się stało i&nbsp;żeby Lucy dała mu znak. Chwilę wcześniej obawiał się, że Lucy nie da rady. Wyglądała na wystraszoną, kiedy Vanessa usiadła przy barze, ale jakimś cudem udało jej się wciągnąć ją w&nbsp;rozmowę, a&nbsp;on patrzył, jednocześnie zafascynowany i&nbsp;przerażony, jak gadają ze sobą, jakby znały się od lat.</p>

    <p class="calibre8">Czuł się podle, że zaprosił Meg do pubu pod fałszywym pretekstem (uroczy niedzielny lunch we dwoje), wiedząc, co myśli o&nbsp;jego byłej. Ale tylko tak mógł mieć pewność, że Vanessa się pojawi. Miała obsesję na punkcie Meg i&nbsp;uparcie próbowała się z&nbsp;nią skontaktować.</p>

    <p class="calibre8">Mniej więcej w&nbsp;połowie rozmowy obu kobiet Meg zauważyła Vanessę i&nbsp;omal nie zepsuła całego planu. Zamiast zareagować przerażonym milczeniem, tak jak się tego spodziewał, chwyciła leżący na stole telefon i&nbsp;oświadczyła, że zadzwoni na policję. River musiał jej go wyrwać. Później, kiedy wytłumaczył jej, co się dzieje i&nbsp;dlaczego, wybuchnęła płaczem. Zaczynał myśleć, że będzie ją musiał zaprowadzić do samochodu, gdy Lucy skinęła głową na znak, że podrzuciła nadajnik.</p>

    <p class="calibre8">Teraz River przeciąga się i&nbsp;unosi ramiona nad głowę. Czuje się, jakby spędził dzień na siłowni, a&nbsp;nie godzinę w&nbsp;pubie, przesuwając jedzenie po talerzu.</p>

    <p class="calibre8">&ndash;&nbsp;Meg &ndash; mówi i&nbsp;prostuje się, ale krzesło naprzeciw niego jest puste. Jego dziewczyna, lawirując między stolikami, idzie do baru, przy którym czeka Vanessa z&nbsp;ironicznym uśmieszkiem na twarzy. &ndash; Meg, zaczekaj! &ndash; River zrywa się na równe nogi. &ndash; Stój!</p>

    <p class="calibre8">Odwracają się głowy i&nbsp;szurają krzesła, kiedy przeciska się między stolikami, żeby ją dogonić. Lucy wstała i&nbsp;z&nbsp;otwartymi ustami patrzy to na Meg, to na Vanessę, to na Rivera, najwyraźniej nie wiedząc, co robić.</p>

    <p class="calibre8">&ndash;&nbsp;Meg! &ndash; River wyciąga rękę i&nbsp;zaciska palce na nadgarstku swojej dziewczyny. &ndash; Meg, stój!</p>

    <p class="calibre8">Meg spogląda na niego, policzki jej płoną, oczy lśnią z&nbsp;wściekłości.</p>

    <p class="calibre8">&ndash;&nbsp;Puszczaj! &ndash; Próbuje się wyrwać, ale on trzyma ją mocno. &ndash; Zostaw mnie!</p>

    <p class="calibre8">&ndash;&nbsp;Proszę &ndash; błaga. &ndash; Nie rób tego. To się źle skończy. Ona właśnie tego chce.</p>

    <p class="calibre8">&ndash;&nbsp;Mam gdzieś, czego ona chce. Ktoś musi jej powiedzieć, żeby się w&nbsp;końcu odpieprzyła i&nbsp;zniknęła z&nbsp;naszego życia.</p>

    <p class="calibre8">Nigdy jej takiej nie widział. Podczas kłótni Meg obstaje przy swoim, ale nigdy nie traci panowania nad sobą i&nbsp;prawie nigdy nie przeklina. A&nbsp;teraz znowu się szarpie i&nbsp;próbuje wyrwać z&nbsp;jego uścisku.</p>

    <p class="calibre8">&ndash;&nbsp;Meg, proszę. &ndash; River zniża głos do szeptu. &ndash; Ludzie patrzą.</p>

    <p class="calibre8">W pubie rzeczywiście zrobiło się jakby ciszej. Kilka osób przestało jeść, odłożyło sztućce, jedzenie stygnie im na talerzach. Wymieniają spojrzenia, unoszą brwi i&nbsp;szepczą między sobą. Nagle rozlega się krzyk dziecka, które niczego nieświadome uderza rączką w&nbsp;plastikową tacę swojego krzesełka.</p>

    <p class="calibre8">&ndash;&nbsp;Spójrz na nią. &ndash; Meg znowu się szarpie, wciąż wbijając wzrok w&nbsp;Vanessę. &ndash; Uśmiecha się. Ona się, kurwa, uśmiecha. Zobaczymy, czy będzie jej do śmiechu, kiedy…</p>

    <p class="calibre8">&ndash;&nbsp;Ona tego właśnie chce &ndash; syczy River. &ndash; Ma radochę, gdy widzi, jak się wkurzasz. Nie zniżaj się do jej poziomu. Jesteś od niej lepsza. Proszę. Proszę, możemy wyjść?</p>

    <p class="calibre8">Nie wie, czy to z&nbsp;powodu jego słów, czy też dlatego, że złość już z&nbsp;niej opadła, ale ręka Meg wyraźnie wiotczeje w&nbsp;jego uścisku.</p>

    <p class="calibre8">&ndash;&nbsp;Puść mnie. Nigdzie z&nbsp;tobą nie pójdę, jeśli będziesz mnie traktował jak niegrzeczne dziecko.</p>

    <p class="calibre8">Vanessa już okręca sobie szyję szalikiem. Lucy protestuje szeptem i&nbsp;wskazuje na barmana, prawdopodobnie próbując ją przekonać, żeby została na drinka.</p>

    <p class="calibre8">&ndash;&nbsp;Obiecujesz, że nie będziesz z&nbsp;nią rozmawiać, Meg? &ndash; pyta River.</p>

    <p class="calibre8">Ona mierzy go gniewnym wzrokiem, w&nbsp;oczach ma łzy.</p>

    <p class="calibre8">&ndash;&nbsp;Zapytaj mnie o&nbsp;to jeszcze raz, a&nbsp;będzie to koniec naszego związku.</p>

    <p class="calibre8">River, zszokowany, puszcza jej nadgarstek i&nbsp;patrzy z&nbsp;przerażeniem, jak Meg wypada z&nbsp;pubu.</p>

    <p class="calibre8">&ndash;&nbsp;Debil &ndash; rzuca gość przy stoliku obok. &ndash; Laska zasługuje na lepsze traktowanie.</p>

    <p class="calibre8">River odwraca się gwałtownie i&nbsp;widzi pryszczatego dwudziestokilkulatka, który gapi się na niego z&nbsp;niesmakiem.</p>

    <p class="calibre8">&ndash;&nbsp;Spierdalaj, koleś. Nic nie wiesz.</p>

    <p class="text-center">• • •</p>

    <p class="calibre8">River wrzuca kierunkowskaz i&nbsp;skręca w&nbsp;lewo. Siedząca na fotelu pasażera Meg nie odezwała się, odkąd wyszli z&nbsp;pubu. Nawet na niego nie patrzy. Przez całą drogę uparcie wbija wzrok w&nbsp;szybę.</p>

    <p class="calibre8">&ndash;&nbsp;Jak chcesz mi wygarnąć, proszę bardzo &ndash; zaczyna niepewnie River. &ndash; Zrozumiem to.</p>

    <p class="calibre8">Meg milczy, ale kiedy dotyka dłonią twarzy i&nbsp;ociera oczy, coś kłuje go w&nbsp;sercu. Nie może znieść widoku jej bólu.</p>

    <p class="calibre8">&ndash;&nbsp;Powinienem był ci powiedzieć &ndash; mówi.</p>

    <p class="calibre8">&ndash;&nbsp;Żebyś, kurwa, wiedział. &ndash; Meg nadal na niego nie patrzy. &ndash; Dlaczego mi to robisz, River? Dlaczego każesz mi wierzyć, że idziemy na miły niedzielny lunch, a&nbsp;później…</p>

    <p class="calibre8">&ndash;&nbsp;To wszystko było częścią…</p>

    <p class="calibre8">&ndash;&nbsp;Dasz mi skończyć? &ndash; Odwraca się, żeby na niego spojrzeć; oczy ma zapuchnięte, nos czerwony. &ndash; Czy choć raz pozwolisz mi dokończyć jedno pieprzone zdanie?</p>

    <p class="calibre8">River kiwa głową i&nbsp;w&nbsp;milczeniu patrzy na drogę. Meg ma wszelkie prawo się złościć.</p>

    <p class="calibre8">&ndash;&nbsp;Wyobrażasz sobie, jakie to straszne? &ndash; ciągnie. &ndash; Kiedy myślisz, że twój chłopak zabiera cię na romantyczny lunch, i&nbsp;nagle widzisz ją, jak siedzi przy barze i&nbsp;gapi się na ciebie? Masz pojęcie, jaka byłam zszokowana? Jak się bałam?</p>

    <p class="calibre8">Dlatego nic ci nie powiedziałem, myśli River, ale nie mówi tego na głos. Chciałem, żeby twoja reakcja była szczera, bo inaczej Vanessa mogłaby się domyślić, że coś jest na rzeczy.</p>

    <p class="calibre8">&ndash;&nbsp;Przepraszam &ndash; bąka w&nbsp;końcu.</p>

    <p class="calibre8">&ndash;&nbsp;Jednego nie rozumiem &ndash; mówi Meg. &ndash; Dlaczego po prostu nie zadzwoniłeś na policję i&nbsp;nie powiedziałeś im, że zamierzasz zwabić ją do pubu? Gdybyś to zrobił, siedziałaby teraz w&nbsp;celi. I&nbsp;zniknęłaby z&nbsp;naszego życia.</p>

    <p class="calibre8">Czyżby? &ndash; myśli River. A&nbsp;może uciekłaby na widok radiowozu parkującego przed pubem? Zauważył, jak często zerkała w&nbsp;stronę okien. Musiała podejrzewać, że nie bez powodu napisał na Twitterze o&nbsp;swoich planach. Zarówno policja, jak i&nbsp;on chce poznać jej adres. Kiedy tylko go zdobędzie, przekaże gliniarzom, a&nbsp;oni zjawią się tam i&nbsp;ją aresztują. I&nbsp;to wszystko się skończy, przynajmniej do czasu, aż Vanessa wyjdzie z&nbsp;więzienia.</p>

    <p class="calibre8">&ndash;&nbsp;No i? &ndash; pyta Meg. W&nbsp;jej piskliwym głosie słychać zniecierpliwienie. &ndash; W&nbsp;ogóle przyszło ci to do głowy?</p>

    <p class="calibre8">&ndash;&nbsp;Tak &ndash; mówi River i&nbsp;milknie, czekając, czy Meg ma coś jeszcze do dodania. &ndash; Ale oni by chyba na to nie poszli.</p>

    <p class="calibre8">&ndash;&nbsp;Z&nbsp;góry tak założyłeś?</p>

    <p class="calibre8">&ndash;&nbsp;Tak. &ndash; Stara się uważać na to, co mówi, by nie zdenerwować jej bardziej. &ndash; Tak założyłem.</p>

    <p class="calibre8">&ndash;&nbsp;I&nbsp;nie pomyślałeś, żeby powiedzieć mi o&nbsp;swoim planie?</p>

    <p class="calibre8">&ndash;&nbsp;Przepraszam, Meg. Popełniłem błąd.</p>

    <p class="calibre8">&ndash;&nbsp;Miło, że choć raz się do tego przyznajesz. &ndash; Jej słowa są ostre, ale ton złagodniał.</p>

    <p class="calibre8">Parkując na wolnym miejscu przed domem, River czuje, jak lęk, który przez ostatnie pół godziny ściskał go za serce, słabnie.</p>

    <p class="text-center">• • •</p>

    <p class="calibre8">Staje na chodniku obok Meg i&nbsp;w&nbsp;pęku kluczy szuka tego właściwego.</p>

    <p class="calibre8">&ndash;&nbsp;Nadal chcesz iść później do kina? &ndash; pyta. &ndash; Czy wolałabyś zostać w&nbsp;domu i… Au! &ndash; krzyczy, gdy coś twardego trafia go w&nbsp;tył głowy. Odwraca się gwałtownie w&nbsp;chwili, gdy stojący dziesięć metrów dalej nastolatek na rowerze kolejny raz ciska w&nbsp;niego kamieniem. &ndash; Co jest… &ndash; River chwyta Meg za rękę i&nbsp;pochyla się.</p>

    <p class="calibre8">Kamień ze świstem przelatuje nad ich głowami i&nbsp;ląduje na chodniku.</p>

    <p class="calibre8">&ndash;&nbsp;Pieprzony pedofil! &ndash; Chłopak pokazuje środkowy palec, wskakuje z&nbsp;powrotem na rower i&nbsp;odjeżdża.</p>

    <p class="calibre8">&ndash;&nbsp;Boże, River. &ndash; Meg dotyka jego głowy i&nbsp;patrzy na swoje lepkie od krwi palce. &ndash; Ty krwawisz. Wejdźmy do środka.</p>

    <p class="calibre8">&ndash;&nbsp;Nie. &ndash; River podchodzi do samochodu. &ndash; Policja będzie chciała zdjęcie. Nie możesz rzucać kamieniami w&nbsp;ludzi na ulicy i&nbsp;myśleć, że ci się upiecze.</p>

    <p class="calibre8">&ndash;&nbsp;Wejdźmy do domu. &ndash; Meg ciągnie go za rękę. &ndash; Proszę. A&nbsp;jeśli jego kumple czekają gdzieś w&nbsp;pobliżu? Chodźmy do środka.</p>

    <p class="calibre8">&ndash;&nbsp;Ale muszę…</p>

    <p class="calibre8">&ndash;&nbsp;Któryś z&nbsp;sąsiadów na pewno będzie miał nagranie z&nbsp;monitoringu.</p>

    <p class="calibre8">River patrzy na ulicę, jakby liczył, że chłopak wróci, a&nbsp;Meg wyjmuje mu z&nbsp;ręki klucze i&nbsp;otwiera drzwi. Kątem oka River dostrzega sąsiada, obserwującego całą sytuację zza żaluzji w&nbsp;swoim salonie. Kiedy spogląda w&nbsp;tamtą stronę, żaluzje się zamykają.</p>

    <p class="calibre8">&ndash;&nbsp;Boże &ndash; jęczy cicho Meg. &ndash; Spójrz, River. &ndash; Wciska mu w&nbsp;dłoń kartkę.</p>

    <p class="calibre8"><em class="calibre4">Pilnujcie swoich córek</em>, krzyczy ulotka dużymi czerwonymi literami. <em class="calibre4">Złóżcie petycję. Notowany za przestępstwa na tle seksualnym River Scott-Tyler mieszka na waszej ulicy pod numerem 29.</em></p>

    <p class="calibre8">&ndash;&nbsp;Są wszędzie. &ndash; Meg jest bliska płaczu. &ndash; W&nbsp;każdej skrzynce na listy.</p>

    <p class="calibre8">River odwraca się powoli jak we śnie. Patrzy to w&nbsp;lewo, to w&nbsp;prawo, na ulicę i&nbsp;na budynki naprzeciwko. Ulotki, dziesiątki ulotek &ndash; czerwone litery na białym tle &ndash; wystają ze skrzynek na listy i&nbsp;zza wycieraczek samochodów, łopocząc na wietrze.</p>
  </section>
</div>


<div class="calibre1" id="calibre_link-26">
  <section type="chapter" role="doc-chapter" class="calibre">
    <h1 class="numer">Rozdział 19</h1>

    <h1 class="tytul">Lucy</h1>

    <p class="font-bold">Niedziela, 15 października</p>

    <p class="tyt">Pięć dni do czyjejś śmierci…</p>

    <p class="calibre8">Przed budynkiem, w&nbsp;którym mieszka Lucy, zaparkował samochód dostawczy, więc taksówkarz wysadza ją na rogu. Idąc ulicą, Lucy myśli tylko o&nbsp;jednym &ndash; żeby otworzyć wino i&nbsp;się upić. Jest niedzielne popołudnie, ledwie minęła piąta, a&nbsp;ona ma do sprawdzenia stos prac domowych i&nbsp;musi przygotować się do lekcji, ale jedyne, czego pragnie, to zamknąć za sobą drzwi, zaciągnąć zasłony i&nbsp;upić się do nieprzytomności.</p>

    <p class="calibre8">Adrenalina, która napędzała ją przez ostatnią godzinę, wyparowała i&nbsp;Lucy z&nbsp;trudem stawia kolejne kroki w&nbsp;drodze do domu. Była pewna, że w&nbsp;pubie, na jej oczach, dojdzie do awantury. Dziewczyna Rivera zerwała się z&nbsp;krzesła i&nbsp;ruszyła w&nbsp;ich stronę. Pięści miała zaciśnięte, oczy zmrużone, usta tworzyły wąską kreskę. Gdyby River nie złapał jej za rękę, Bóg jeden wie, co by się wydarzyło.</p>

    <p class="calibre8">Vanessa zauważyła ją pierwsza i&nbsp;zareagowała natychmiast. Zeskoczyła z&nbsp;taboretu i&nbsp;z&nbsp;ramionami skrzyżowanymi na piersi, stojąc w&nbsp;lekkim rozkroku, czekała na konfrontację. Lucy próbowała ją uspokoić, powtarzała, żeby nie robiła niczego głupiego, ale Vanessa patrzyła przez nią, jakby w&nbsp;ogóle jej nie widziała. Dopiero gdy River i&nbsp;Meg wyszli z&nbsp;pubu, z&nbsp;powrotem usiadła i&nbsp;dała się namówić na jeszcze jednego drinka.</p>

    <p class="calibre8">Teraz Lucy zatrzymuje się przed sklepem na końcu ulicy i&nbsp;wyjmuje telefon. Nie ma żadnych nowych wiadomości od Rivera ani nowych postów w&nbsp;grupie na WhatsAppie. Dziwne. Ostatnią wiadomość dostała od Alex. Nagle przypomina sobie o&nbsp;apce. Przez to wszystko, co się wydarzyło, kompletnie zapomniała wpisać kod.</p>

    <p class="calibre8">Sztywnieje, wyczuwając niebezpieczeństwo, zupełnie jakby powietrze wokół niej skurczyło się i&nbsp;przybrało cielesną postać. Słyszy w&nbsp;oddali ruch uliczny, niesiony wiatrem dziecięcy śmiech, a&nbsp;zaraz potem jego niski, rytmiczny szept.</p>

    <p class="calibre8">&ndash;&nbsp;Gdzie byłaś?</p>

    <p class="calibre8">Marcus stoi przed nią, z&nbsp;rękami w&nbsp;kieszeniach długiego szarego płaszcza. Kołnierz ma postawiony, włosy falami opadają mu na ramiona. W&nbsp;zgięciu łokcia trzyma kask motocyklowy.</p>

    <p class="calibre8">Lucy chce coś powiedzieć, ale nie może wydobyć z&nbsp;siebie głosu, bo adrenalina ściska jej gardło. Wie, gdzie ona mieszka, zna jej adres. Uprzedzał, że ją znajdzie, i&nbsp;dotrzymał słowa.</p>

    <p class="calibre8">&ndash;&nbsp;Widziałem, jak się ubierasz. &ndash; Wodzi wzrokiem po całym jej ciele, od stóp do głów. Lucy drży, czuje się naga pod jego spojrzeniem. &ndash; Postarałaś się. Dla kogo to?</p>

    <p class="calibre8">&ndash;&nbsp;Ja… ja… &ndash; Ściska w&nbsp;dłoni telefon. &ndash; Zadzwonię na policję.</p>

    <p class="calibre8">&ndash;&nbsp;Nie zadzwonisz. Dla kogo tak się starałaś?</p>

    <p class="calibre8">&ndash;&nbsp;Dla nikogo. &ndash; Lucy cofa się o&nbsp;krok.</p>

    <p class="calibre8">Kątem oka widzi wychodzącą ze sklepu starszą kobietę z&nbsp;torbą zakupów w&nbsp;jednej ręce i&nbsp;laską w&nbsp;drugiej.</p>

    <p class="calibre8">&ndash;&nbsp;Nie kłam.</p>

    <p class="calibre8">&ndash;&nbsp;Poszłam do pubu na lunch z&nbsp;przyjaciółmi.</p>

    <p class="calibre8">&ndash;&nbsp;Z&nbsp;tą brunetką w&nbsp;fioletowej kurtce?</p>

    <p class="calibre8">Patrzy na niego przerażona. A&nbsp;więc przez cały czas ją obserwował.</p>

    <p class="calibre8">&ndash;&nbsp;Wejdziemy do środka? &ndash; Wyjmuje rękę z&nbsp;kieszeni i&nbsp;teatralnym gestem wskazuje niebieskie drzwi jej domu.</p>

    <p class="calibre8">&ndash;&nbsp;Nie. &ndash; Lucy gwałtownie kręci głową i&nbsp;robi kolejny krok w&nbsp;tył. &ndash; Nie.</p>

    <p class="calibre8">&ndash;&nbsp;Mamy wiele do omówienia, nie sądzisz?</p>

    <p class="calibre8">&ndash;&nbsp;Chcę, żebyś sobie poszedł.</p>

    <p class="calibre8">&ndash;&nbsp;Nadal mnie kochasz, Lucy.</p>

    <p class="calibre8">&ndash;&nbsp;Wcale nie.</p>

    <p class="calibre8">&ndash;&nbsp;Myślę, że jednak tak.</p>

    <p class="calibre8">Sięga ręką do jej twarzy i&nbsp;przez jedną upiorną chwilę Lucy myśli, że ją uderzy. Tymczasem on kładzie dłoń na jej karku, przyciąga ją do siebie i&nbsp;całuje w&nbsp;usta. Lucy próbuje się uwolnić, oderwać usta od jego ust, ale on trzyma ją mocno i&nbsp;wpycha jej do ust swój mokry język. Już wcześniej trzymał ją za kark. Ostatnim razem, kiedy się kochali. Klęczała między jego nogami, a&nbsp;on przyciskał jej głowę, chociaż wbijała dłonie w&nbsp;materac i&nbsp;próbowała się wyrwać. Śmiał się, kiedy w&nbsp;końcu ją puścił, kopnięciem zrzucił kołdrę na podłogę i&nbsp;wyciągnął rękę, żeby zmierzwić jej włosy. „Podobało ci się, panienko?”</p>

    <p class="calibre8">To wtedy przysięgła sobie, że nigdy więcej nie pozwoli mu się dotknąć.</p>

    <p class="calibre8">&ndash;&nbsp;Odpierdol się ode mnie! &ndash; warczy.</p>

    <p class="calibre8">Kopie go między nogi i&nbsp;odpycha, najmocniej, jak potrafi. Marcus zatacza się do tyłu i&nbsp;trzymając się za krocze, upada na ziemię. Z&nbsp;jego otwartych ust wydobywa się jęk bólu. Uderza łokciem i&nbsp;biodrem o&nbsp;krawężnik.</p>

    <p class="calibre8">&ndash;&nbsp;Nienawidzę cię. &ndash; Lucy aż się trzęsie z&nbsp;wściekłości. Stoi nad nim, gdy zwinięty w&nbsp;kłębek leży na ziemi i&nbsp;nie przestaje jęczeć. &ndash; Nie masz pojęcia, jak cię, kurwa, nienawidzę. Jesteś największym błędem, jaki w&nbsp;życiu popełniłam. Wcale nie dziwię się twojej matce, że cię zostawiła. Musiała wiedzieć, jakim popapranym gnojem jesteś.</p>

    <p class="calibre8">Na wzmiankę o&nbsp;matce coś mrocznego budzi się w&nbsp;oczach Marcusa. Z&nbsp;trudem siada i&nbsp;opiera rękę na chodniku, próbując wstać. Lucy, przerażona, znowu chce go kopnąć, lecz tym razem jest na to przygotowany i&nbsp;chwyta ją za stopę. Lucy skacze na jednej nodze, starając się utrzymać równowagę, aż w&nbsp;końcu wyszarpuje stopę z&nbsp;buta i&nbsp;pędem biegnie do sklepu na rogu.</p>

    <p class="calibre8">&ndash;&nbsp;Zniszczę cię, kurwa! &ndash; wrzeszczy za nią Marcus. &ndash; Kiedy cię dorwę, pożałujesz, że żyjesz.</p>

    <p class="text-center">• • •</p>

    <p class="calibre8">Lucy wpada do sklepu i&nbsp;uderza dłońmi o&nbsp;ladę z&nbsp;taką siłą, że stojący po drugiej stronie młody mężczyzna aż wzdryga się zaskoczony.</p>

    <p class="calibre8">&ndash;&nbsp;Musisz mi pomóc. Jest tu jakieś miejsce, gdzie mogłabym się ukryć?</p>

    <p class="calibre8">Sprzedawca z&nbsp;lekkim przestrachem obrzuca wzrokiem jej twarz, włosy, całą sylwetkę i&nbsp;próbuje zrozumieć, co się właściwie dzieje.</p>

    <p class="calibre8">&ndash;&nbsp;Możemy zamknąć je na klucz? Proszę? &ndash; Lucy wskazuje na drzwi. &ndash; Tam jest mój były. Jest agresywny. I… &ndash; Dyszy tak ciężko, że słowa więzną jej w&nbsp;gardle. &ndash; Proszę. Proszę.</p>

    <p class="calibre8">Na zewnątrz Marcus podnosi się z&nbsp;ziemi i&nbsp;sprawdza, czy kask nie jest uszkodzony. Czuje na sobie spojrzenie Lucy i&nbsp;patrzy w&nbsp;jej stronę. Pustka w&nbsp;jego oczach sprawia, że Lucy żołądek podchodzi do gardła.</p>

    <p class="calibre8">&ndash;&nbsp;O&nbsp;Boże, proszę…!</p>

    <p class="calibre8">Jej rozpaczliwy krzyk wyrywa sprzedawcę z&nbsp;odrętwienia. Mężczyzna wybiega zza lady, staje przy niej i&nbsp;wygląda przez okno.</p>

    <p class="calibre8">&ndash;&nbsp;To on? &ndash; pyta, kiedy Marcus wstaje i&nbsp;uśmiechając się leniwie, rusza w&nbsp;ich stronę.</p>

    <p class="calibre8">Dobrze wie, że Lucy jest w&nbsp;pułapce.</p>

    <p class="calibre8">&ndash;&nbsp;Tak.</p>

    <p class="calibre8">Za niespełna minutę będzie w&nbsp;sklepie.</p>

    <p class="calibre8">&ndash;&nbsp;Proszę, po prostu zamknij drzwi na klucz. Zamknij te drzwi!</p>

    <p class="calibre8">&ndash;&nbsp;Proszę pani… &ndash; Na twarzy sprzedawcy maluje się niepewność. Zerka na tyły pomieszczenia i&nbsp;wejście do magazynu. &ndash; Nie mogę ich zamknąć. Nie mam klucza. Zastępuję wujka. Wróci za dziesięć minut i…</p>

    <p class="calibre8">&ndash;&nbsp;Nie. Proszę. Nie ma czasu. &ndash; Lucy spogląda na drzwi do magazynu. Musi być jakieś tylne wyjście. Zerka za okno i&nbsp;serce podchodzi jej do gardła, gdy widzi, że Marcus jest już niecałe dwa metry od drzwi. &ndash; Trzymaj klamkę &ndash; prosi sklepikarza. &ndash; Proszę, nie wpuszczaj go tutaj.</p>

    <p class="calibre8">Wtedy to dostrzega: metalowy rygiel u&nbsp;góry drzwi, pomalowany taką samą jak one ciemnozieloną farbą. Wyciąga rękę, ale nie może go dosięgnąć, bo sprzedawca blokuje jej dostęp.</p>

    <p class="calibre8">&ndash;&nbsp;Proszę &ndash; błaga rozpaczliwie. Marcus jest dwa kroki od wejścia i&nbsp;patrzy prosto na nią. &ndash; Proszę, zamknij te drzwi.</p>

    <p class="calibre8">Marcus stoi po drugiej stronie, a&nbsp;sprzedawca nie robi nic, więc Lucy odwraca się i&nbsp;biegnie na tyły sklepu, modląc się, żeby było tam drugie wyjście.</p>

    <p class="calibre8">Jest w&nbsp;połowie drogi, kiedy słyszy za sobą głos:</p>

    <p class="calibre8">&ndash;&nbsp;Już dobrze, proszę pani. Drzwi są zamknięte. Mam wezwać policję?</p>

    <p class="calibre8">Lucy zatrzymuje się gwałtownie.</p>

    <p class="calibre8">&ndash;&nbsp;Nie! Proszę tego nie robić! Proszę nie dzwonić na policję.</p>

    <p class="calibre8">Czuje, że jest obserwowana, i&nbsp;spogląda w&nbsp;kierunku drzwi. Marcus nadal tam stoi i&nbsp;patrzy prosto na nią. Powoli przesuwa wzrokiem po jej ustach i&nbsp;piersiach, a&nbsp;potem znowu patrzy na jej twarz.</p>

    <p class="calibre8">Gdy się uśmiecha, Lucy przebiega dreszcz.</p>

    <p class="calibre8">&ndash;&nbsp;Do zobaczenia wkrótce &ndash; mówi bezgłośnie, po czym odwraca się i&nbsp;idzie w&nbsp;stronę motocykla.</p>
  </section>
</div>


<div class="calibre1" id="calibre_link-27">
  <section type="chapter" role="doc-chapter" class="calibre">
    <h1 class="numer">Rozdział 20</h1>

    <h1 class="tytul">Bridget</h1>

    <p class="font-bold">Niedziela, 15 października</p>

    <p class="tyt">Pięć dni do czyjejś śmierci…</p>

    <p class="calibre8">Bridget krążyła po pokoju, kiedy na ekranie telefonu pojawiło się imię Lucy. Gary pojechał na wyścigi chartów w&nbsp;północnym Londynie (fakt potwierdzony przez aplikację), a&nbsp;to znaczyło, że ma co najmniej cztery godziny, żeby zalogować się na jego laptopie i&nbsp;trochę w&nbsp;nim pogrzebać. Kiedy telefon wibrował na toaletce, Bridget wcisnęła z&nbsp;powrotem pod materac damskie majtki, które tam znalazła (z&nbsp;czarnej koronki, rozmiar 38), po czym wrzuciła do kosza na pranie koszulę ze śladami szminki i&nbsp;niedbałym ruchem otarła łzy z&nbsp;twarzy.</p>

    <p class="calibre8">Lucy nigdy dotąd do niej nie dzwoniła i&nbsp;odbierając telefon, Bridget poczuła dreszcz emocji. Lucy była spanikowana. Marcus pojawił się na jej ulicy i&nbsp;musiała się schronić w&nbsp;sklepie na rogu. Jej stalker czekał na zewnątrz, a&nbsp;ona nie miała pojęcia, dokąd iść. Nie mogła wrócić do domu, bo Marcus wiedział, gdzie mieszka.</p>

    <p class="calibre8">&ndash;&nbsp;Proszę &ndash; błagała Lucy. &ndash; Proszę. Możesz mnie stąd zabrać? Nie obchodzi mnie, dokąd pojedziemy. Tylko obiecaj, że nie zadzwonisz na policję.</p>

    <p class="calibre8">Bridget bez zastanowienia ruszyła jej na pomoc.</p>

    <p class="calibre8">Kiedy zatrzymała się przed sklepem, poczuła ekscytację i&nbsp;strach. Wypatrywanie tajemniczego stalkera Alex to jedno, ale konfrontacja z&nbsp;dorosłym facetem o&nbsp;złych zamiarach to zupełnie inna sprawa. Nigdzie jednak nie widziała długowłosego mężczyzny w&nbsp;szarej kurtce, z&nbsp;kaskiem motocyklowym w&nbsp;ręce. Nie zauważyła też motocykla.</p>

    <p class="calibre8">Lucy była tak roztrzęsiona, że Bridget musiała wyprowadzić ją ze sklepu i&nbsp;pomóc jej wsiąść do samochodu. Przypominała domowe zwierzątko, które ktoś wypuścił na wolność. Wodziła wzrokiem na prawo i&nbsp;lewo, jakby wypatrywała drapieżników, i&nbsp;wzdrygała się na każdy głośniejszy dźwięk. Wioząc Lucy do swojego mieszkania, Bridget kilka razy pytała ją, czy na pewno nie chce jechać na policję albo do kogoś z&nbsp;przyjaciół, ale Lucy tylko kręciła głową.</p>

    <p class="calibre8">&ndash;&nbsp;Masz tu herbatę &ndash; mówi teraz Bridget i&nbsp;siada obok niej na kanapie. &ndash; I&nbsp;chusteczki.</p>

    <p class="calibre8">Przysuwa jej do uda pudełko chusteczek i&nbsp;jest zaskoczona, gdy Lucy chwyta ją za rękę i&nbsp;niemal szepcze zza zasłony jasnych włosów:</p>

    <p class="calibre8">&ndash;&nbsp;Dziękuję. Nie wiem, co bym zrobiła, gdybyś nie odebrała telefonu.</p>

    <p class="calibre8">Mocno ściska rękę Bridget, po czym puszcza ją, wyciąga z&nbsp;pudełka chusteczkę i&nbsp;głośno wydmuchuje nos.</p>

    <p class="calibre8">Bridget sięga po swoją herbatę.</p>

    <p class="calibre8">&ndash;&nbsp;Żaden problem. Zrobiłabyś dla mnie to samo. &ndash; Urywa, niepewna, czy poruszyć kwestię, która nie daje jej spokoju, odkąd Lucy zadzwoniła, po czym stwierdza, że co jej szkodzi. Jeśli nie zapyta, nigdy się nie dowie. &ndash; Dlaczego zadzwoniłaś do mnie, a&nbsp;nie do Rivera czy Alex?</p>

    <p class="calibre8">Lucy zakłada za ucho kosmyk włosów i&nbsp;siada prosto. Oczy ma zaczerwienione i&nbsp;opuchnięte od płaczu, na policzkach smugi rozmazanego tuszu.</p>

    <p class="calibre8">&ndash;&nbsp;Pomyślałam… pomyślałam… &ndash; Bridget czeka na to, co zaraz usłyszy. Czy Lucy zadzwoniła do niej, bo z&nbsp;nich wszystkich to ona jest najmilsza? Najbardziej wyrozumiała? Bo ma samochód? &ndash; Że Alex i&nbsp;River przeszli wystarczająco dużo przez ten weekend.</p>

    <p class="calibre8">Bridget odstawia kubek i&nbsp;czuje, jak uchodzi z&nbsp;niej powietrze. Czyli to był jedyny powód?</p>

    <p class="calibre8">&ndash;&nbsp;Alex tak &ndash; mówi. &ndash; Te szkielety i&nbsp;wiadomość. To straszne. A&nbsp;co z&nbsp;Riverem? Nie jestem w&nbsp;temacie.</p>

    <p class="calibre8">Słucha uważnie, gdy Lucy, pociągając nosem i&nbsp;smarkając, opowiada, jak Vanessa przysiadła się do niej w&nbsp;barze, jak Meg chciała się z&nbsp;nią skonfrontować i&nbsp;jak na oczach wszystkich pokłóciła się z&nbsp;Riverem.</p>

    <p class="calibre8">&ndash;&nbsp;Dobry Boże &ndash; rzuca Bridget, kiedy Lucy milknie. &ndash; Ale podrzuciłaś jej nadajnik? Wszystko się udało?</p>

    <p class="calibre8">&ndash;&nbsp;Tak. &ndash; Lucy znowu wydmuchuje nos.</p>

    <p class="calibre8">&ndash;&nbsp;Jak się teraz czujesz? Trochę lepiej?</p>

    <p class="calibre8">Wybucha suchym, gardłowym śmiechem.</p>

    <p class="calibre8">&ndash;&nbsp;Bezpieczniej. Dziękuję. &ndash; Znów ściska dłoń Bridget, która, widząc stertę zużytych chusteczek, ma ochotę pobiec do łazienki i&nbsp;natychmiast umyć ręce.</p>

    <p class="calibre8">&ndash;&nbsp;Chcesz zostać na noc? Niestety, nie mamy pokoju gościnnego, ale możesz spać na kanapie. Mam koce i&nbsp;możesz wziąć jedną z&nbsp;moich poduszek.</p>

    <p class="calibre8">Lucy uśmiecha się blado.</p>

    <p class="calibre8">&ndash;&nbsp;Jesteś taka dobra, Bridget. Naprawdę doceniam to, co dla mnie robisz. Gary nie będzie miał nic przeciwko temu?</p>

    <p class="calibre8">&ndash;&nbsp;Nie, nie. Absolutnie. Pojechał na wyścigi chartów. Wróci za kilka godzin.</p>

    <p class="calibre8">&ndash;&nbsp;Jeśli to nie problem. Po prostu… po prostu nie wiem, co zrobić. &ndash; Lucy znowu zaczyna płakać, a&nbsp;Bridget czeka cierpliwie, aż się uspokoi. &ndash; Nie mogę jutro iść do szkoły &ndash; mówi Lucy, pociągając nosem. &ndash; Wszystkie materiały mam w&nbsp;domu.</p>

    <p class="calibre8">&ndash;&nbsp;Możemy pojechać po nie razem &ndash; proponuje Bridget, ale Lucy kręci głową.</p>

    <p class="calibre8">&ndash;&nbsp;On może tam czekać. Wie, gdzie mieszkam.</p>

    <p class="calibre8">&ndash;&nbsp;Mogłybyśmy… Mogłybyśmy pojechać na policję. &ndash; Bridget ostrożnie dobiera słowa, wiedząc, co Lucy sądzi na ten temat.</p>

    <p class="calibre8">&ndash;&nbsp;Nie. &ndash; Głos Lucy jest twardy jak stal. &ndash; Żadnej policji.</p>

    <p class="calibre8">&ndash;&nbsp;Mogę zapytać dlaczego? Zostałaś napadnięta na tle seksualnym. Ciągle dostajesz liściki, twój prześladowca przychodzi pod szkołę, w&nbsp;której pracujesz, i&nbsp;wie, gdzie mieszkasz.</p>

    <p class="calibre8">Lucy mnie w&nbsp;dłoniach chusteczkę i&nbsp;wbija wzrok w&nbsp;podłogę. Kiedy w&nbsp;końcu podnosi głowę, rozgląda się po pokoju, jakby dopiero teraz zauważyła jego kiepski wystrój: pas kwiecistej tapety wokół okna, porcelanowe pieski po obu stronach kominka i&nbsp;suszone kwiaty w&nbsp;wazonie. Zdaje się, że patrzy tak całą wieczność, potem przez chwilę wierci się na kanapie i&nbsp;zwraca twarzą do Bridget.</p>

    <p class="calibre8">&ndash;&nbsp;Czy mogę ci zaufać? &ndash; pyta cicho. &ndash; I&nbsp;powiedzieć ci coś, czego nie mówiłam nikomu innemu?</p>

    <p class="calibre8">Przez ciało Bridget przebiega dreszcz ekscytacji. Nie pamięta, kiedy ostatni raz ktoś zdradził jej jakiś sekret.</p>

    <p class="calibre8">&ndash;&nbsp;Osądzisz mnie. Spojrzysz na mnie zupełnie inaczej.</p>

    <p class="calibre8">&ndash;&nbsp;Na pewno nie… &ndash; mówi ostrożnie Bridget.</p>

    <p class="calibre8">Nie wyobraża sobie, co takiego musiałaby powiedzieć jej ta młoda nerwowa nauczycielka, żeby ona zmieniła o&nbsp;niej zdanie.</p>

    <p class="calibre8">&ndash;&nbsp;Mój stalker. Mój stalker to… &ndash; Lucy wbija wzrok w&nbsp;swoje ręce. &ndash; To jeden z&nbsp;moich byłych uczniów.</p>

    <p class="calibre8">Bridget unosi brwi, a&nbsp;jej usta układają się w&nbsp;niemal idealne koło.</p>

    <p class="calibre8">&ndash;&nbsp;Jesteś zszokowana, co? Wcale ci się nie dziwię. Też bym była. To straszne. To najstraszniejsza rzecz na świecie.</p>

    <p class="calibre8">Znowu zaczyna płakać, a&nbsp;Bridget wierci się na kanapie.</p>

    <p class="calibre8">&ndash;&nbsp;Myślę, że potrzebujemy czegoś mocniejszego niż herbata. Otworzę wino.</p>

    <p class="calibre8">Kiedy idzie korytarzem do kuchni, słyszy szlochanie Lucy. Uczeń, myśli, biorąc ze stojaka butelkę riojy. Stalker Lucy, z&nbsp;kaskiem motocyklowym, to jeszcze dziecko? W&nbsp;głowie ma gonitwę myśli, gdy rozlewa wino do najlepszych kieliszków. Niby dlaczego uczeń miałby prześladować swoją nauczycielkę? I&nbsp;co ważniejsze, dlaczego Lucy nie chce pójść na policję? Znowu unosi brwi. Miała z&nbsp;nim romans, kiedy jeszcze chodził do szkoły! Dobry Boże. Nic dziwnego, że nie może pójść na policję.</p>

    <p class="calibre8">Nie oceniaj jej, upomina się w&nbsp;duchu, kiedy bierze kieliszki i&nbsp;wraca do pokoju. Nie oceniaj, bo jeśli to zrobisz, zamknie się w&nbsp;sobie.</p>

    <p class="calibre8">&ndash;&nbsp;Proszę. &ndash; Wręcza Lucy kieliszek, przysiada obok niej i&nbsp;opiera swój kieliszek na udzie. &ndash; To powinno pomóc.</p>

    <p class="calibre8">Czeka chyba całą wieczność, podczas gdy Lucy sączy wino, stawia kieliszek na podkładce, wzdycha, znowu sięga po kieliszek, upija kolejny łyk i&nbsp;odstawia kieliszek.</p>

    <p class="calibre8">&ndash;&nbsp;Kiedy będziesz gotowa, spokojnie cię wysłucham &ndash; zachęca ją Bridget. &ndash; Pamiętaj, że tu jesteś bezpieczna.</p>

    <p class="calibre8">Lucy wydaje z&nbsp;siebie ni to śmiech, ni to prychnięcie i&nbsp;znowu sięga po kieliszek.</p>

    <p class="calibre8">&ndash;&nbsp;To było na balu dla uczniów klas szóstych w&nbsp;Churchill Trinity &ndash; zaczyna cicho. &ndash; Uczyłam Marcusa języka angielskiego na poziomie zaawansowanym.</p>

    <p class="calibre8">&ndash;&nbsp;Zdawał egzamin rozszerzony? &ndash; pyta Bridget, na co Lucy kiwa głową.</p>

    <p class="calibre8">&ndash;&nbsp;Był bardzo zdolny. Od razu to zauważyłam. Bardzo ładnie się wysławiał, tak że inne dzieciaki nazywały go arystokratą, i&nbsp;był bardzo elokwentny. Jeden z&nbsp;tych uczniów, których chętnie się słucha. Wydawał się dojrzalszy od rówieśników. Któryś z&nbsp;nauczycieli powiedział mi, że jego ojciec jest szanowanym adwokatem. Matka Marcusa porzuciła jego ojca, gdy Marcus miał czternaście lat. Odeszła do innego mężczyzny.</p>

    <p class="calibre8">&ndash;&nbsp;Och… Czyli chłopak miał problemy? &ndash; wtrąca Bridget.</p>

    <p class="calibre8">&ndash;&nbsp;Jeśli tak, to ja ich nie zauważyłam. Przynajmniej nie od razu. Było w&nbsp;nim coś… fascynującego. Nie potrafię tego wytłumaczyć. Miał to luzackie podejście, które przyciągało do niego ludzi. Jestem pewna, że wszystkie dziewczyny z&nbsp;jego klasy były nim zauroczone, a&nbsp;nawet kilku chłopców.</p>

    <p class="calibre8">&ndash;&nbsp;A&nbsp;ty? &ndash; pyta Bridget. &ndash; Byłaś nim zauroczona?</p>

    <p class="calibre8">&ndash;&nbsp;Nie. Tak. &ndash; Lucy kręci głową. &ndash; Kiedy zaczęłam pracę w&nbsp;Churchill Trinity, tuż po studiach, miałam dwadzieścia jeden lat. To była moja pierwsza praca i&nbsp;bardzo chciałam zaimponować uczniom. Czułam się dziwnie, ucząc ludzi niewiele młodszych ode mnie. Na tym balu było kilkoro uczniów, którzy skończyli już osiemnaście lat.</p>

    <p class="calibre8">&ndash;&nbsp;A&nbsp;Marcus?</p>

    <p class="calibre8">&ndash;&nbsp;Nie. &ndash; Lucy kręci winem w&nbsp;kieliszku. &ndash; Miał skończyć osiemnaście lat za kilka miesięcy. Ja miałam prawie dwadzieścia trzy.</p>

    <p class="calibre8">&ndash;&nbsp;Rozumiem, że coś się wtedy wydarzyło.</p>

    <p class="calibre8">&ndash;&nbsp;Tak. &ndash; Lucy odchyla się na oparcie kanapy, spogląda w&nbsp;sufit i&nbsp;wzdycha. &ndash; Nawet nie powinno mnie tam być. Dzień wcześniej zmarł mój dziadek, więc byłam w&nbsp;żałobie. Dyrektor powiedział, że mogę wziąć kilka dni wolnego, ale czułam, że powinnam iść na ten bal, że jestem to winna moim uczniom. Przez całą noc wypiłam kilka kieliszków ponczu bezalkoholowego… a&nbsp;przynajmniej miał być bez alkoholu. Nie wiem, czy któryś z&nbsp;uczniów nie zaprawił go czymś, żeby rozruszać imprezę. Nie wyczułam alkoholu. &ndash; Zerka na Bridget, a&nbsp;ta wzrusza ramionami. &ndash; Ale czułam się pijana. Wyszłam na dwór, żeby przewietrzyć głowę, i&nbsp;nagle pojawił się Marcus. Chciał wiedzieć, czy nic mi nie jest. Nie widziałam go od kilku miesięcy, bo chorował, choć nie wiedziałam, co mu było. W&nbsp;każdym razie podziękował mi za to, że byłam taką dobrą nauczycielką, i&nbsp;powiedział, że dzięki mnie jego życie bardzo się zmieniło. Dodał, że mój chłopak to prawdziwy szczęściarz i&nbsp;że jestem dobrym człowiekiem. Jego słowa, alkohol, śmierć dziadka i&nbsp;niedawne rozstanie z&nbsp;chłopakiem… to wszystko sprawiło, że się rozpłakałam. Kiedy Marcus mnie przytulił, nie odepchnęłam go. Nie widziałam w&nbsp;tym nic złego. Byliśmy dwiema zagubionymi duszami, które nawzajem się pocieszały. A&nbsp;później nagle on mnie pocałował, a&nbsp;ja… &ndash; Zamyka oczy, jak ktoś, kto zatracił się we wspomnieniach… albo w&nbsp;koszmarze. &ndash; Odwzajemniłam pocałunek.</p>

    <p class="calibre8">&ndash;&nbsp;Cóż… &ndash; Bridget szuka właściwych słów i&nbsp;w&nbsp;końcu mówi: &ndash; Pocałunek to jeszcze nic strasznego. Prawda?</p>

    <p class="calibre8">&ndash;&nbsp;Kochaliśmy się. &ndash; Lucy zaciska powieki, jakby próbowała wyrzucić z&nbsp;głowy to wspomnienie. &ndash; Ale nie tam. Wsiadłam z&nbsp;nim na jego motocykl i&nbsp;pojechaliśmy do mojego mieszkania.</p>

    <p class="calibre8">&ndash;&nbsp;Och. &ndash; Bridget sięga po kieliszek i&nbsp;upija łyk wina, starając się nie okazywać odrazy, którą czuje.</p>

    <p class="calibre8">Co ona sobie myślała? Chłopak miał siedemnaście lat! Był nastolatkiem, brudnym i&nbsp;spoconym. Nadal pamięta smród futbolowych korków brata, które zostawiał w&nbsp;korytarzu.</p>

    <p class="calibre8">&ndash;&nbsp;Kiedy zaczęliśmy się spotykać, ciągle mi o&nbsp;tym przypominał. &ndash; Lucy otwiera oczy i&nbsp;spogląda na Bridget. &ndash; Z&nbsp;początku w&nbsp;żartach: „Kochałaś się ze mną, kiedy oficjalnie nadal byłem twoim uczniem. Mogłabyś pójść za to do więzienia”. Później zaczął mi grozić. &ndash; Sięga po kieliszek i&nbsp;opuszcza rękę, gdy widzi, że jest pusty. &ndash; Dlatego nie mogę iść na policję, Bridget. Bo jeśli na niego doniosę, on doniesie na mnie. Mogłabym trafić za kratki, a&nbsp;potem do końca życia figurować na liście przestępców seksualnych.</p>

    <p class="calibre8">&ndash;&nbsp;O&nbsp;ja cię. Niedobrze. &ndash; Bridget bierze pusty kieliszek Lucy. &ndash; Jeszcze wina?</p>
  </section>
</div>


<div class="calibre1" id="calibre_link-28">
  <section type="chapter" role="doc-chapter" class="calibre">
    <h1 class="numer1">Rozdział 21</h1>

    <p class="font-bold">Grupa na WhatsAppie: WSSP</p>

    <p class="twitter-bold">19.58</p>

    <p class="twitter"><span class="bold">River:</span> Dwa nadajniki podrzucone, zostały jeszcze dwa! Lucy, dziękuję za to, co dziś zrobiłaś. Nawet nie wyobrażasz sobie, jak dobrze jest wiedzieć, że Vanessy nie ma w&nbsp;pobliżu. Przez cały dzień gdzieś chodziła, a&nbsp;ostatnio była na Heathrow. Przy odrobinie szczęścia może postanowiła przenieść się za granicę! (Tak, wiem, marzenie ściętej głowy).</p>

    <p class="twitter-bold">20.06</p>

    <p class="twitter"><span class="bold">Alex:</span> Miejmy nadzieję, River! A&nbsp;przy okazji, Lucy śpi w&nbsp;moim pokoju gościnnym.</p>

    <p class="twitter"><span class="bold">River:</span> Jest u&nbsp;ciebie? Wszystko z&nbsp;nią dobrze? Co się stało?</p>

    <p class="twitter"><span class="bold">Alex:</span> Marcus naszedł ją na ulicy niedaleko jej mieszkania i&nbsp;musiała schować się w&nbsp;sklepie. Zadzwoniła do Bridget, żeby ją stamtąd zabrała. Bridget zawiozła ją do siebie, a&nbsp;później Lucy wzięła taksówkę i&nbsp;przyjechała do mnie.</p>

    <p class="twitter"><span class="bold">River:</span> Marcus dowiedział się, gdzie mieszka? Nie widziała go w&nbsp;apce?</p>

    <p class="twitter"><span class="bold">Alex:</span> Była tak skupiona na tym, żeby podrzucić nadajnik Vanessie, że zapomniała wpisać kod.</p>

    <p class="twitter"><span class="bold">River:</span> Cholera, czuję, że to moja wina. A&nbsp;teraz jej apka działa? Wiadomo, gdzie jest Marcus?</p>

    <p class="twitter"><span class="bold">Alex: </span>Ona uważa, że jest u&nbsp;siebie w&nbsp;domu, w&nbsp;Walthamstow.</p>

    <p class="twitter"><span class="bold">River:</span> Dzięki Bogu. Wszystko w&nbsp;porządku, Alex? Jak ci minął dzień?</p>

    <p class="twitter"><span class="bold">Alex:</span> Do dupy. Ale podrzuciłam nadajnik Marcusowi i&nbsp;tylko to się liczy.</p>

    <p class="twitter"><span class="bold">River:</span> Przykro mi to słyszeć. Sam miałem gówniany dzień. Pożarłem się z&nbsp;Meg. Powiedziała, że podstępem zwabiłem ją do pubu. Później, kiedy wróciliśmy do domu, w&nbsp;skrzynkach sąsiadów znaleźliśmy ulotki (to pewnie robota Vanessy, musiała je podrzucić, zanim poszła do pubu), według których jestem przestępcą seksualnym. Jutro, kiedy apka się zaktualizuje i&nbsp;zobaczę, dokąd poleciała, zadzwonię na policję. Przy odrobinie szczęścia aresztują ją na lotnisku, jak tylko wróci. Bridget, potrzebuję informacji na temat Charlotte, żebym mógł załatwić sprawę.</p>

    <p class="twitter-bold">20.26</p>

    <p class="twitter"><span class="bold">River:</span> Bridget, jesteś tam? Wszystko w&nbsp;porządku?</p>

    <p class="twitter-bold">20.32</p>

    <p class="twitter"><span class="bold">Alex:</span> Bridget? Możesz dać znać, że nic ci nie jest?</p>

    <p class="twitter-bold">20.46</p>

    <p class="twitter"><span class="bold">Bridget:</span> Charlotte wie, gdzie mieszkam. Kiedy Lucy wyszła, wsunęła mi pod drzwi liścik. Byłam w&nbsp;kuchni i&nbsp;nic nie słyszałam. Zauważyłam go, kiedy szłam do salonu. Wciąż cała się trzęsę. Nie wierzę, że dowiedziała się, gdzie mieszkam.</p>

    <p class="twitter"><span class="bold">Alex:</span> Boże, Bridget. Czy Gary jest w&nbsp;domu? Zamknęłaś dobrze drzwi i&nbsp;okna? Dzwoniłaś na policję?</p>

    <p class="twitter"><span class="bold">Bridget:</span> Gary jest w&nbsp;pubie. Wszystko pozamykane. Dzwoniłam na policję, powiedzieli, żebym dołączyła liścik do dowodów. Nadal nie zamierzają jej aresztować ani nawet dawać jej pouczenia. Chyba nie potraktowali tego poważnie, bo tylko ja dostrzegam w&nbsp;tym liściku groźbę. Wszyscy inni uznaliby go za całkiem niewinny. Właśnie dlatego napisała go w&nbsp;taki sposób.</p>

    <p class="twitter"><span class="bold">River:</span> A&nbsp;co napisała?</p>

    <p class="twitter"><span class="bold">Bridget:</span> „Jak idą przygotowania do urodzin?”</p>

    <p class="twitter"><span class="bold">River:</span> To wszystko?</p>

    <p class="twitter"><span class="bold">Bridget:</span> Tak. Widzisz? Przypomina mi, co powiedziała, kiedy Frank, mój były szef, wspomniał o&nbsp;mojej imprezie urodzinowej &ndash; „jeśli do niej dojdzie”. Jakbym miała umrzeć przed dwudziestym października. Wiem, że była zazdrosna o&nbsp;to, że Frank i&nbsp;ja tak świetnie się dogadujemy, ale nie rozumiem, co zrobiłam, że tak bardzo mnie nienawidzi. Przez nią musiałam zrezygnować z&nbsp;tamtej pracy, a&nbsp;teraz z&nbsp;tej, ale dla niej to za mało. To ona wysłała wiązankę, wiem o&nbsp;tym.</p>

    <p class="twitter"><span class="bold">River:</span> Im szybciej podrzucimy jej nadajnik, tym lepiej. Wiesz, gdzie mogę ją znaleźć?</p>

    <p class="twitter"><span class="bold">Bridget:</span> Wcześniej coś przyszło mi do głowy. To mało prawdopodobne, ale kiedyś chodziła na zajęcia salsy w&nbsp;Soho. Sprawdziłam: odbywają się jutro. Pójdziesz tam, River? Wyślę ci jej opis.</p>

    <p class="twitter"><span class="bold">River:</span> Jasne. Napisz tylko, kiedy i&nbsp;gdzie.</p>

    <p class="font-bold">WhatsApp, prywatne wiadomości: River i&nbsp;Bridget</p>

    <p class="twitter"><span class="bold">River:</span> Mam nadzieję, że nie jest to nietaktowne, zważywszy, przez co ostatnio przeszłaś, ale musimy ustalić jakiś plan na dwudziestego. Trzeba zastawić pułapkę i&nbsp;zwabić tego, kto wysłał wiązankę, w&nbsp;miejsce, gdzie będzie czekała nasza czwórka, z&nbsp;podsłuchami, monitoringiem i&nbsp;wszystkim, co moglibyśmy wykorzystać jako dowód. Mam kanał gamingowy na YouTubie, prawie 3000 subskrybentów. Zagrozimy temu komuś, że jeśli z&nbsp;tym nie skończy, narobimy mu publicznego obciachu i&nbsp;udostępnimy wideo, tak że stanie się viralem, jak te z&nbsp;polowaniami na pedofilów. Chcę, żebyś mnie wsparła i&nbsp;żebyśmy razem przekonali Alex i&nbsp;Lucy.</p>

    <p class="twitter"><span class="bold">Bridget:</span> Charlotte zamierza mnie zabić, a&nbsp;ty myślisz, że jak ją postraszysz, to zmieni zdanie? Oszalałeś?</p>

    <p class="twitter"><span class="bold">River:</span> Tak, może, ale jaki mamy wybór? Chcesz ją porwać? Zabić? To jedyne rozwiązanie, jakie przychodzi mi do głowy, i&nbsp;jedyne, które nie wymaga udziału policji.</p>

    <p class="twitter"><span class="bold">Bridget:</span> Musimy się spotkać. ASAP. Najlepiej jutro. Wspólnie zastanowimy się, co zrobić.</p>

    <p class="twitter"><span class="bold">River:</span> Albo przekonamy Lucy, żeby poszła na policję. Alex już się zgodziła pogadać z&nbsp;nimi jutro. Jeśli Lucy też się zgodzi, powiemy im o&nbsp;wszystkim. Będą musieli potraktować nas poważnie &ndash; liścik dołączony do wiązanki był groźbą. A&nbsp;tak nawiasem, wróciłem do kościoła, żeby go znaleźć, ale przepadł.</p>

    <p class="twitter"><span class="bold">Bridget:</span> Masz wciąż ten kamień?</p>

    <p class="twitter"><span class="bold">River:</span> Nie.</p>

    <p class="twitter"><span class="bold">Bridget:</span> Jak to?</p>

    <p class="twitter"><span class="bold">River:</span> Przechodził z&nbsp;rąk do rąk i&nbsp;nie dostałem go z&nbsp;powrotem.</p>

    <p class="twitter"><span class="bold">Bridget:</span> Żartujesz?</p>

    <p class="twitter"><span class="bold">River:</span> Chciałbym.</p>

    <p class="twitter"><span class="bold">Bridget:</span> Cóż, ma go ktoś z&nbsp;naszej piątki &ndash; my albo Sam. Musimy go znaleźć. Bez liściku z&nbsp;kwiaciarni naszym jedynym dowodem jest ten kamień.</p>

    <p class="twitter"><span class="bold">River:</span> Znajdziemy go. To jak, zobaczymy się u&nbsp;ciebie i&nbsp;przekonamy Lucy, żeby poszła na policję?</p>

    <p class="twitter"><span class="bold">Bridget:</span> Może tym razem u&nbsp;ciebie? Powiedzmy dziewczynom, że chcemy się spotkać. Nie wspominajmy o&nbsp;policji, bo Lucy poczuje się oszukana. Namówimy ją jutro.</p>

    <p class="font-bold">Grupa na WhatsAppie: WSSP</p>

    <p class="twitter-bold">20.54</p>

    <p class="twitter"><span class="bold">River:</span> Hej. Myślę, że powinniśmy jutro się spotkać i&nbsp;omówić, co zrobimy dwudziestego, żeby nic nam się nie stało. Możemy u&nbsp;mnie, ale dopiero około 22.30, bo muszę jakoś namierzyć Charlotte. Alex, co ty na to? Kiedy Lucy się obudzi, zapytaj ją, czy da radę przyjść.</p>

    <p class="twitter-bold">20.55</p>

    <p class="twitter"><span class="bold">River:</span> Czy któraś z&nbsp;was ma kamień, którym w&nbsp;nas rzucono?</p>

    <p class="twitter-bold">21.14</p>

    <p class="twitter"><span class="bold">River:</span> Alex, znowu mnie ignorujesz?</p>
  </section>
</div>


<div class="calibre1" id="calibre_link-29">
  <section type="chapter" role="doc-chapter" class="calibre">
    <h1 class="numer">Rozdział 22</h1>

    <h1 class="tytul">Alex</h1>

    <p class="font-bold">Poniedziałek, 16 października</p>

    <p class="tyt">Cztery dni do czyjejś śmierci…</p>

    <p class="calibre8">Alex powoli wspina się po schodach komisariatu Wood Green. Ręce ma wciśnięte głęboko w&nbsp;kieszenie, czarną czapkę naciągniętą na uszy. Oto początek końca. Koniec esemesów, tweetów, maili i&nbsp;zdjęć. Koniec wiadomości w&nbsp;garderobie i&nbsp;kwiatów na progu mieszkania. Koniec paranoi, strachu i&nbsp;łez. Żeby jej stalker został aresztowany i&nbsp;skazany, ona musi tylko otworzyć drzwi i&nbsp;powiedzieć policji, co się dzieje.</p>

    <p class="calibre8">Tylko. Jeszcze nigdy żadne słowo nie niosło ze sobą takiego ciężaru.</p>

    <p class="calibre8">Przystaje na szczycie schodów, odwraca się i&nbsp;patrzy na ulicę, szukając wzrokiem Bridget. Przy tym natężeniu ruchu mija chwila, nim ją dostrzega, ale jest dokładnie tam, gdzie obiecała &ndash; przed kafejką obok parku, po drugiej stronie ulicy. Alex jęczy, gdy Bridget podnosi rękę i&nbsp;macha do niej. Miała być dyskretna, a&nbsp;nie manifestować całemu światu swoją obecność.</p>

    <p class="calibre8">Wczoraj wieczorem zadzwoniła do reżyserki i&nbsp;powiedziała, że dziś jej nie będzie. Liz tak bardzo przejęła się jej rzekomym zatruciem pokarmowym, że Alex zastanawiała się, czy nie wyznać jej prawdy. Była to przelotna myśl, jedna z&nbsp;tych, które człowiek natychmiast porzuca. Nie chciała, by postrzegano ją w&nbsp;kategorii ofiary; już wystarczająco długo żyła z&nbsp;tą łatką. Pragnęła szacunku innych aktorów i&nbsp;członków ekipy, nie ich współczucia.</p>

    <p class="calibre8">Teraz, kiedy otwiera drzwi posterunku, myśli nie o&nbsp;pracy, lecz o&nbsp;Samie. Nie odpisał na jej wiadomość i&nbsp;dziwnie się poczuła, gdy obudziła się sama, a&nbsp;pościel po jego stronie łóżka była zimna i&nbsp;nietknięta. Przez chwilę zastanawiała się, czy nie napisać mu, dokąd się wybiera, ale zaraz zrezygnowała. Sam na pewno chciałby jej towarzyszyć i&nbsp;choć jakaś jej część pragnie mieć go przy sobie, to nie chce, żeby trzymał ją za rękę. Nie w&nbsp;tym przypadku. Stała się zbyt wygodna, zbyt zależna od niego, od jego wsparcia i&nbsp;uczuć, a&nbsp;to może być niebezpieczne. Będzie lepiej dla nich obojga, jeśli zrobią krok do tyłu.</p>

    <p class="calibre8">W środku komisariat jest mniejszy, niż mogłoby się wydawać. I&nbsp;bardziej zniszczony. Na tablicach ogłoszeń wiszą stare, zniszczone plakaty, a&nbsp;niewielką poczekalnię odgradza od recepcji brudna szyba. Przy biurku nikogo nie ma. Alex jest tu zupełnie sama.</p>

    <p class="calibre8">&ndash;&nbsp;Halo? &ndash; W&nbsp;pustym pomieszczeniu to słowo brzmi cicho i&nbsp;potulnie. Alex podchodzi do biurka, ignorując telefon, który wibruje jej w&nbsp;torebce. Musi to zrobić, zanim całkowicie straci odwagę. &ndash; Halo? Jest tu kto?</p>

    <p class="calibre8">Za brudną szybą dostrzega żółtą kamizelkę odblaskową, zawieszoną na szafce na dokumenty, i&nbsp;przed oczami wyświetlają jej się obrazy niczym sceny z&nbsp;filmu: policjanci na progu jej domu, żółte kamizelki, trzeszczące krótkofalówki na piersi, kapelusze z&nbsp;szerokim rondem, czarno-białe opaski nad zmarszczonymi brwiami. Widzi ręce ojca, duże i&nbsp;wściekle gestykulujące, które wskazują na sąsiedni dom. Słyszy jego głęboki, donośny głos. „Sąsiad znowu sprawia kłopoty”. Widzi, jak dwaj funkcjonariusze wymieniają spojrzenia. Nie wierzą, że Colin Sutherland zmienia ich życie w&nbsp;koszmar, że pojawił się w&nbsp;centrum ogrodniczym, gdzie pracuje jej tata, i&nbsp;gapił się, i&nbsp;gapił, bez końca. Sądzą, że jej tata robi z&nbsp;igły widły. Lubią Colina Sutherlanda. Jest jednym z&nbsp;nich.</p>

    <p class="calibre8">Scena się zmienia i&nbsp;teraz Alex obserwuje z&nbsp;okna na górze, jak policjanci rozmawiają z&nbsp;nim przed jego domem, jak śmieją się, klepią go po ramieniu i&nbsp;mówią do niego „szefie”. Jej tata mówi, że Colin Sutherland jest emerytowanym inspektorem policji i&nbsp;że nigdy nie potraktują poważnie jego skarg, bo to „ich człowiek”, a&nbsp;gliniarze „dbają o&nbsp;swoich”.</p>

    <p class="calibre8">Chwilę później widzi mamę przy kuchennym stole, jak kryje twarz w&nbsp;dłoniach i&nbsp;mówi, że już tego nie wytrzyma. Słyszy Bena, puszczającego na cały regulator muzykę w&nbsp;swoim pokoju.</p>

    <p class="calibre8">I kolejna scena: tata jest w&nbsp;ogrodzie, Ben w&nbsp;pokoju na górze, a&nbsp;mama w&nbsp;kuchni, słucha radia. Ktoś puka do drzwi. Alex wygląda przez okno na piętrze i&nbsp;widzi stojącą na wąskim drewnianym stole miseczkę z&nbsp;mieszanką suszonych roślin. Czuje piżmową woń kwiatów, widzi czubek głowy zakapturzonego mężczyzny i&nbsp;pudełko pizzy w&nbsp;jego dłoniach. Zbiega po schodach, bo nieczęsto jedzą pizzę, tylko na urodziny i&nbsp;specjalne okazje. Może rodzice chcieli ją nagrodzić, że dostała w&nbsp;szkole dyplom za dobre sprawowanie. Niezdecydowana, zatrzymuje się przy drzwiach wejściowych. Może powinna zawołać kogoś z&nbsp;rodziców. Zawsze powtarzają jej, żeby sama nie otwierała drzwi, ale przecież to niespodzianka. Przygotowali ją specjalnie dla niej, bo są z&nbsp;niej dumni. Naciska klamkę i&nbsp;mocno szarpie ciężkie drzwi. Patrzy wyczekująco, z&nbsp;uśmiechem na twarzy.</p>

    <p class="calibre8">&ndash;&nbsp;Hej! &ndash; Przed jej oczami pojawia się twarz: duża i&nbsp;okrągła, o&nbsp;popękanych naczynkach na policzkach i&nbsp;siwiejących brwiach nad ciemnymi zapadniętymi oczami. &ndash; Dość tych krzyków. &ndash; Twarz to zbliża się, to oddala. &ndash; O&nbsp;co chodzi?</p>

    <p class="calibre8">Usta mężczyzny poruszają się, ale ona nie rozumie ani słowa z&nbsp;tego, co on mówi. Szklana szyba zmieniła się w&nbsp;pudełko, które uwięziło ją w&nbsp;przeszłości.</p>

    <p class="calibre8">&ndash;&nbsp;Wzywała pani pomocy. O&nbsp;co właściwie chodzi?</p>

    <p class="calibre8">Szczegóły pojawiają się w&nbsp;głowie Alex, jakby ktoś nagle włączył w&nbsp;niej światło, wydobywając z&nbsp;mroku mężczyznę, który patrzy na nią z&nbsp;troską. Ma na sobie białą koszulę, czarny krawat, czarną marynarkę z&nbsp;pagonami, niebiesko-białą szachownicę na piersi, a&nbsp;nad sercem niebieską naszywkę z&nbsp;białym napisem <em class="calibre4">Policja</em>.</p>

    <p class="calibre8">Wspomnienie pryska, gdy Alex uświadamia sobie, gdzie jest, a&nbsp;szklane pudełko na powrót zmienia się w&nbsp;szybę oddzielającą ją od człowieka, który spogląda na nią, jakby była szalona. Jak może mu zaufać, skoro jego koledzy nie mogli &ndash; nie chcieli &ndash; uratować jej rodziców? Skoro człowiek, który ich zamordował, był policjantem?</p>

    <p class="calibre8">&ndash;&nbsp;Proszę pani? &ndash; pyta dyżurny, lecz to nie jego głos słyszy Alex, kiedy wypada z&nbsp;komisariatu i&nbsp;przebiega przez ulicę do parku po drugiej stronie.</p>

    <p class="calibre8">Słyszy krzyk matki.</p>

    <p class="text-center">• • •</p>

    <p class="calibre8">&ndash;&nbsp;Wszystko w&nbsp;porządku? &ndash; Bridget staje obok niej. Dyszy ciężko, kosmyki włosów lepią jej się do czerwonych, spoconych policzków. &ndash; Myślałam, że nigdy się nie zatrzymasz. Ostatni raz biegłam… &ndash; Urywa i&nbsp;opada na ławkę obok Alex. &ndash; Co się stało? Wyglądasz… koszmarnie.</p>

    <p class="calibre8">&ndash;&nbsp;I&nbsp;tak też się czuję. &ndash; Alex opiera łokcie na kolanach i&nbsp;chowa twarz w&nbsp;dłoniach.</p>

    <p class="calibre8">Powinna była zaufać intuicji. Pójście na policję to był kiepski pomysł, ale przekonała samą siebie, że da radę wejść do środka, usiąść przy stole z&nbsp;jakimś gliniarzem i&nbsp;wszystko mu opowiedzieć. Źle zrobiła, że nie posłuchała przeczucia. To zawsze jest błąd.</p>

    <p class="calibre8">&ndash;&nbsp;No i&nbsp;jak, powiedziałaś im? &ndash; pyta Bridget.</p>

    <p class="calibre8">&ndash;&nbsp;Nie mogłam.</p>

    <p class="calibre8">&ndash;&nbsp;Och.</p>

    <p class="calibre8">Coś w&nbsp;tej jednej sylabie &ndash; nuta przestrogi albo niepokoju &ndash; sprawia, że Alex skupia wzrok na przycupniętej na skraju ławki Bridget, w&nbsp;szarym płaszczu i&nbsp;szarym szaliku, z&nbsp;dłońmi w&nbsp;szarych rękawiczkach, wetkniętymi między kolana. Jedynym kolorowym akcentem w&nbsp;całym jej stroju jest różowa szminka na wąskich ustach.</p>

    <p class="calibre8">&ndash;&nbsp;Co „och”?</p>

    <p class="calibre8">Na policzku Bridget drga mięsień, a&nbsp;ona sama mocno zaciska dłonie, obserwując samotnego gołębia, który wydziobuje ze ścieżki niewidoczne okruchy.</p>

    <p class="calibre8">&ndash;&nbsp;Bridget &ndash; mówi Alex. &ndash; Co miało znaczyć to „och”?</p>

    <p class="calibre8">Bridget nerwowo przełyka ślinę. Czego takiego nie może z&nbsp;siebie wydusić?</p>

    <p class="calibre8">&ndash;&nbsp;Po prostu mi powiedz.</p>

    <p class="calibre8">&ndash;&nbsp;Widziałam go.</p>

    <p class="calibre8">&ndash;&nbsp;Kiedy? &ndash; Alex nie musi pytać, o&nbsp;kim mowa.</p>

    <p class="calibre8">&ndash;&nbsp;Jak wysiadałaś z&nbsp;taksówki. Jechał za tobą w&nbsp;czarnym samochodzie. Zatrzymał się za rogiem, przed sklepem, na podwójnej żółtej linii. Próbowałam cię ostrzec. Dzwoniłam, ale nie odbierałaś.</p>

    <p class="calibre8">Alex, mrużąc oczy, patrzy w&nbsp;dal. Szuka twarzy ze wspomnienia, które przemknęło jej w&nbsp;komisariacie, twarzy mężczyzny, który spojrzał na nią ciemnymi, pustymi oczami, zanim wdarł się do jej domu.</p>

    <p class="calibre8">Jak przez mgłę dociera do niej, że Bridget powtarza jej imię i&nbsp;ściska jej rękę.</p>

    <p class="calibre8">&ndash;&nbsp;Oddychaj, Alex, oddychaj. Już dobrze. Już go nie ma.</p>
  </section>
</div>


<div class="calibre1" id="calibre_link-30">
  <section type="chapter" role="doc-chapter" class="calibre">
    <h1 class="numer">Rozdział 23</h1>

    <h1 class="tytul">Lucy</h1>

    <p class="font-bold">Poniedziałek, 16 października</p>

    <p class="tyt">Cztery dni do czyjejś śmierci…</p>

    <p class="calibre8">Lucy jest zdenerwowana i&nbsp;rozkojarzona, wzdryga się za każdym razem, gdy trzaskają drzwi, odwraca się gwałtownie, gdy ktoś przechodzi obok klasy. Uczniowie zauważyli jej podminowanie i&nbsp;dają się jej we znaki bardziej niż zwykle: wiercą się, rozmawiają i&nbsp;przeglądają telefony. Lucy nie ma siły, żeby przywołać ich do porządku. Kiedy słyszy dzwonek na koniec lekcji, przyciska dłonie do biurka i&nbsp;oddycha z&nbsp;ulgą. W&nbsp;torebce wibruje jej telefon, ale nie sięga po niego. To Alex, River albo Bridget. Chcą sprawdzić, co u&nbsp;niej, i&nbsp;upewnić się, że spotka się z&nbsp;nimi później. Lucy nie ma ochoty na spotkanie, zwłaszcza że będzie musiała spojrzeć w&nbsp;oczy Riverowi.</p>

    <p class="calibre8">Od kilku dni nie daje jej spokoju decyzja, którą podjęła w&nbsp;pubie, kiedy Vanessa siedziała na stołku obok, a&nbsp;River widelcem rozgrzebywał jedzenie na talerzu i&nbsp;robił wszystko, żeby na nią nie patrzeć. Czy Vanessa przekonała ją, że River jest apodyktyczny i&nbsp;zawsze chce sprawować kontrolę, czy też może to brak snu i&nbsp;jej własne problemy z&nbsp;Marcusem spowodowały, że zaczęła wątpić w&nbsp;przyjaciela? Od tamtego dnia River za wszelką cenę stara się je chronić. Planował zastawienie pułapki i&nbsp;próbował je przekonać, że powinni się ukryć. Lucy musi powiedzieć mu prawdę. Gdyby cokolwiek mu się stało, nigdy by sobie tego nie wybaczyła.</p>

    <p class="calibre8">Rozkojarzona wychodzi z&nbsp;klasy i&nbsp;widzi idącą korytarzem Jadę. Dziewczynka ma pochyloną głowę i&nbsp;przygarbione ramiona, jakby starała się skulić, tak by nikt jej nie zauważył.</p>

    <p class="calibre8">&ndash;&nbsp;Jada! &ndash; woła za nią. &ndash; Dziś rano nie było cię na dyżurze. Wszystko w&nbsp;porządku?</p>

    <p class="calibre8">Dziewczynka nie odpowiada i&nbsp;tylko przyspiesza kroku.</p>

    <p class="calibre8">&ndash;&nbsp;Jada? &ndash; powtarza Lucy.</p>

    <p class="calibre8">Zastanawia się, czy nie pójść za nią, ale Jada najwyraźniej nie jest w&nbsp;nastroju do rozmów. Zagadnie ją później.</p>

    <p class="calibre8">Zamyka drzwi klasy i&nbsp;idzie do pokoju nauczycielskiego. Gdy wchodzi do środka, kilkoro nauczycieli odwraca się w&nbsp;jej stronę. Na powitanie kiwają do niej głową albo się uśmiechają.</p>

    <p class="calibre8">Ubiegłego wieczoru Bridget nalegała, żeby Lucy została u&nbsp;niej na noc. Zapewniała, że kanapa jest wygodniejsza, niż się wydaje. Początkowo Lucy się zgodziła, ale kiedy temat pojawił się znowu, grzecznie odmówiła. Była wdzięczna, że Bridget przyjechała po nią do sklepu, lecz nie chciała spędzać w&nbsp;jej mieszkaniu ani chwili dłużej, niż to konieczne. Nie dlatego, że samo mieszkanie było tak zagracone i&nbsp;zaniedbane, że ją przytłaczało. Nie, pragnęła się stamtąd wydostać, bo w&nbsp;obecności Bridget czuła się jeszcze bardziej nieszczęśliwa niż wtedy, gdy kuliła się na sklepowej podłodze. Powiedziała jej prawdę o&nbsp;swoim związku z&nbsp;Marcusem, mając nadzieję, że znajdzie akceptację i&nbsp;zrozumienie. Tymczasem zobaczyła, jak współczucie na twarzy Bridget zamienia się w&nbsp;odrazę. Słyszała w&nbsp;jej głosie osąd.</p>

    <p class="calibre8">Nie mogła wrócić do domu, bo obawiała się, że będzie tam na nią czekał Marcus, ale nie stać jej było na hotel i&nbsp;nie miała żadnych znajomych, do których mogłaby zadzwonić. Jej przyjaciele porozjeżdżali się po kraju, a&nbsp;nie mogła poprosić o&nbsp;pomoc żadnego z&nbsp;nauczycieli, bo wyjaśniając powód prośby, musiałaby ich okłamać.</p>

    <p class="calibre8">Dlatego, siedząc w&nbsp;łazience u&nbsp;Bridget, napisała do Alex, czy mogłaby przenocować u&nbsp;niej. Po kilku sekundach dostała odpowiedź: niech zamawia taksówkę i&nbsp;przyjeżdża. Kiedy powiedziała Bridget o&nbsp;zmianie planów, odniosła wrażenie, że widzi rozczarowanie w&nbsp;jej oczach, ale Bridget zaraz wzięła się w&nbsp;garść i&nbsp;odparła, że oczywiście, Lucy powinna nocować tam, gdzie będzie się czuła bezpieczna. Poprosiła, żeby przy okazji wzięła kurtkę, którą Alex zostawiła w&nbsp;furgonetce, gdy Bridget podrzuciła ją na siłownię.</p>

    <p class="calibre8">Kiedy w&nbsp;poniedziałek rano skacowana, ale wyspana Lucy obudziła się w&nbsp;pokoju gościnnym Alex, pierwszy raz od kilku miesięcy czuła się naprawdę odprężona. Chwilę później jednak powrócił strach; czuła, jak pełznie w&nbsp;górę jej kręgosłupa. Unikała Marcusa od ponad dwunastu godzin, ale gdy przejdzie przez żelazną bramę Thames View Academy, znajdzie się dokładnie tam, gdzie chciał ją widzieć, w&nbsp;znajomej, przewidywalnej rutynie. Leżała w&nbsp;łóżku, słysząc Alex krzątającą się w&nbsp;łazience, i&nbsp;zastanawiała się, co powinna zrobić. Mogłaby zadzwonić i&nbsp;powiedzieć, że jest chora, ale wtedy utknęłaby w&nbsp;mieszkaniu Alex. No i&nbsp;co z&nbsp;Jadą? Dziewczynka nie dostanie śniadania, a&nbsp;może nie mieć pieniędzy, żeby kupić sobie lunch. Jeśli Lucy się ukryje, Marcus będzie wiedział, że wygrał i&nbsp;że znowu ma kontrolę nad jej życiem i&nbsp;zachowaniem. Odrzuciła ciepłą kołdrę, usiadła i&nbsp;postawiła stopy na podłodze. Kiedy wyszła z&nbsp;pokoju, otulona swoim cienkim kardiganem, Alex uparła się, że pożyczy jej kurtkę w&nbsp;panterkę.</p>

    <p class="calibre8">Teraz Helen Corry, z&nbsp;opaską na siwiejących włosach i&nbsp;posępną miną, zagląda do pokoju nauczycielskiego.</p>

    <p class="calibre8">&ndash;&nbsp;Lucy, mogę cię prosić na słówko?</p>

    <p class="calibre8">Słówko z&nbsp;zastępczynią dyrektora? Lucy ogarnia niepokój, ale kiwa głową i&nbsp;wychodzi za Helen z&nbsp;pokoju.</p>

    <p class="calibre8">&ndash;&nbsp;Wszystko w&nbsp;porządku? &ndash; pyta, gdy idą korytarzem do gabinetu zastępczyni.</p>

    <p class="calibre8">Z boiska dobiegają krzyki i&nbsp;śmiech dzieci.</p>

    <p class="calibre8">&ndash;&nbsp;Mam taką nadzieję &ndash; odpowiada Helen dziwnie szorstkim tonem.</p>

    <p class="calibre8">Kiedy wchodzą do gabinetu (drzwi zostają zamknięte, co nigdy nie wróży nic dobrego), Lucy siada, ściskając ręce między kolanami. Kręgosłup ma sztywny, każdy jej oddech wydaje się płytszy od poprzedniego. Czy wezwano ją na dywanik, bo daje jedzenie Jadzie? Chodzi o&nbsp;Marcusa? Ktoś zauważył go, jak kręci się przy bramie? A&nbsp;może uczniowie skarżą się, że żaluzje w&nbsp;klasie są opuszczone? Helen odchrząkuje, opiera przedramiona na biurku i&nbsp;posyła Lucy spojrzenie, od którego skręca ją w&nbsp;żołądku.</p>

    <p class="calibre8">&ndash;&nbsp;Dobrze &ndash; odzywa się, splatając dłonie. &ndash; Obawiam się, że to nie będzie miła rozmowa, ale jest kilka rzeczy, które muszę wyjaśnić pod nieobecność dyrekcji.</p>

    <p class="calibre8">&ndash;&nbsp;Rozumiem. &ndash; Lucy prostuje się na krześle.</p>

    <p class="calibre8">&ndash;&nbsp;Po pierwsze. &ndash; Helen spogląda na leżącą na biurku kartkę. &ndash; Jada Arnold &ndash; mówi i&nbsp;milknie, jakby czekała na reakcję.</p>

    <p class="calibre8">&ndash;&nbsp;Tak, jest w&nbsp;mojej grupie. Trudna sytuacja domowa. Ja… czasami daję jej owoce i&nbsp;batoniki, bo nie zawsze je w&nbsp;domu śniadanie.</p>

    <p class="calibre8">&ndash;&nbsp;Rozumiem. A&nbsp;czy kiedykolwiek kontaktowałaś się z&nbsp;nią poza szkołą?</p>

    <p class="calibre8">&ndash;&nbsp;Nie, nigdy. Dlaczego pytasz?</p>

    <p class="calibre8">&ndash;&nbsp;Nigdy nie kontaktowałaś się z&nbsp;nią w&nbsp;mediach społecznościowych?</p>

    <p class="calibre8">&ndash;&nbsp;Nie! &ndash; Serce wali Lucy jak szalone. O&nbsp;co tu chodzi? &ndash; Nie kontaktuję się z&nbsp;uczniami poza szkołą.</p>

    <p class="calibre8">&ndash;&nbsp;A&nbsp;więc nie wysłałaś jej na Snapchacie wiadomości, w&nbsp;której wyznajesz, że coś do niej czujesz?</p>

    <p class="calibre8">Przez chwilę Lucy nie może wydobyć głosu. Patrzy na Helen z&nbsp;rozdziawionymi ustami, nie pojmując, co się dzieje. Czy któryś z&nbsp;uczniów widział, jak daje Jadzie jedzenie, i&nbsp;postanowił narobić jej kłopotów? Zakpić z&nbsp;niej? A&nbsp;może… Nogi zaczynają jej drżeć, gdy przypomina sobie słowa, które wykrzyczał za nią Marcus. „Zniszczę cię, kurwa! Kiedy cię dorwę, pożałujesz, że żyjesz”.</p>

    <p class="calibre8">&ndash;&nbsp;To nie ja. &ndash; Patrzy Helen w&nbsp;oczy, błagając w&nbsp;duchu, żeby jej uwierzyła. &ndash; Przysięgam na Boga. Nie mam nawet konta na Snapchacie i&nbsp;nigdy, przenigdy nie kontaktowałam się z&nbsp;żadnym z&nbsp;uczniów ani… ani… &ndash; Chce powiedzieć „nigdy nie żywiłam do żadnego ucznia niestosownych uczuć”, ale zamiast tego mówi: &ndash; Moje relacje z&nbsp;Jadą są czysto profesjonalne. Poproś ją tutaj i&nbsp;zapytaj, czy kiedykolwiek zrobiłam albo powiedziałam coś niestosownego. Ona powie ci prawdę.</p>

    <p class="calibre8">&ndash;&nbsp;Już z&nbsp;nią rozmawiałam. I&nbsp;to wszystko, co mogę zdradzić.</p>

    <p class="calibre8">Szok Lucy zamienia się w&nbsp;przerażenie, gdy spogląda na twarz wicedyrektorki. Czy Jada złożyła skargę? Z&nbsp;pewnością nie uwierzyłaby, że to Lucy napisała do niej na Snapchacie. Uczniowie bez przerwy robią sobie żarty, podszywając się pod innych i&nbsp;rozpowiadając plotki i&nbsp;kłamstwa.</p>

    <p class="calibre8">&ndash;&nbsp;Druga sprawa, choć obie zdają się powiązane &ndash; ciągnie Helen, patrząc na nią &ndash; to twoje konto na OnlyFans.</p>

    <p class="calibre8">Lucy czuje, że opuszczają ją resztki sił, a&nbsp;do oczu napływają łzy. Co Marcus zrobił najlepszego?</p>

    <p class="calibre8">&ndash;&nbsp;To ty, prawda? &ndash; Helen przesuwa w&nbsp;jej stronę wydruk z&nbsp;komputera. Lucy zerka na zdjęcie i&nbsp;kryje twarz w&nbsp;dłoniach.</p>

    <p class="calibre8">Przecież widziała, jak usuwał zdjęcia, które robili sobie tamtej nocy, kiedy się upili. Zaręczał, że nie ma żadnych kopii. Przysięgał, że nie zapisał ich w&nbsp;chmurze. Uwierzyła mu, bo go kochała, i&nbsp;nie drążyła tematu, bo nie chciała go rozzłościć.</p>

    <p class="calibre8">&ndash;&nbsp;To zdjęcie, razem z&nbsp;linkiem do OnlyFans, zostało wysłane do Jady jako dowód, że to ty kontaktowałaś się z&nbsp;nią na Snapchacie &ndash; oznajmia Helen.</p>

    <p class="calibre8">&ndash;&nbsp;Ja nie… zrobiłam… żadnej… z… tych rzeczy &ndash; tłumaczy Lucy, szlochając spazmatycznie.</p>

    <p class="calibre8">&ndash;&nbsp;Więc kto to zrobił?</p>

    <p class="calibre8">&ndash;&nbsp;Mój były.</p>

    <p class="calibre8">&ndash;&nbsp;Możesz mi powiedzieć, jak się nazywa ta osoba? Bo jeśli to, co mówisz, jest prawdą, będziemy musieli zgłosić sprawę na policję.</p>

    <p class="calibre8">&ndash;&nbsp;Nie. Nie. &ndash; Lucy kryje twarz w&nbsp;dłoniach.</p>

    <p class="calibre8">Skórę ma lepką i&nbsp;gorącą. Oddycha płytko i&nbsp;nierówno, jakby się dusiła.</p>

    <p class="calibre8">&ndash;&nbsp;Lucy. &ndash; Słyszy, że Helen wstaje z&nbsp;krzesła, a&nbsp;zaraz potem czuje na plecach ciężar jej dłoni. &ndash; Jeśli to, co mówisz, jest prawdą, to sprawa jest bardzo poważna. Udostępnianie prywatnych materiałów o&nbsp;charakterze seksualnym to przestępstwo. Ktokolwiek ci to zrobił, zostanie aresztowany i&nbsp;być może trafi do więzienia.</p>

    <p class="calibre8">Lucy milczy. Jeśli doprowadzi do aresztowania Marcusa, on się zemści i&nbsp;pośle ją za kratki. Będą o&nbsp;niej mówić we wszystkich wiadomościach &ndash; o&nbsp;kolejnej chorej nauczycielce, która nie umiała trzymać rąk przy sobie. Wszyscy w&nbsp;kraju uznają, że jest odrażająca. I&nbsp;nawet jeśli jakimś cudem nie trafi do więzienia, jej życie będzie zrujnowane. Każdy mężczyzna, który zechce się z&nbsp;nią spotkać, każdy potencjalny pracodawca… wystarczy, że ją wyguglują, i&nbsp;będą wiedzieli, co zrobiła.</p>

    <p class="calibre8">&ndash;&nbsp;Chcesz, żebym teraz zadzwoniła na policję? &ndash; pyta Helen.</p>

    <p class="calibre8">Jej dłoń ciąży Lucy na plecach, przyciska ją, nie pozwala jej się ruszyć.</p>

    <p class="calibre8">&ndash;&nbsp;Nie &ndash; odpowiada Lucy schrypniętym głosem i&nbsp;wierci się na krześle, aż Helen cofa rękę.</p>

    <p class="calibre8">&ndash;&nbsp;Nie mogę cię do niczego zmusić, ale myślę, że powinnaś to rozważyć, jeśli to, co mówisz, jest prawdą. Oczywiście konieczne będzie dochodzenie wewnętrzne. &ndash; Lucy słyszy skrzypienie krzesła, kiedy Helen wraca na miejsce. &ndash; A&nbsp;ty zostaniesz zawieszona do czasu wyjaśnienia sprawy.</p>

    <p class="calibre8">Zapada cisza, podczas której Lucy zastanawia się, jak, do cholery, ma wejść do pokoju nauczycielskiego po swoją torbę i&nbsp;uniknąć pytań o&nbsp;to, co się stało. Podnosi głowę, odgarnia włosy z&nbsp;mokrego od łez policzka i&nbsp;wyjmuje chusteczkę z&nbsp;pudełka, które przesuwa w&nbsp;jej stronę Helen. W&nbsp;gonitwie myśli rozważa różne scenariusze i&nbsp;bierze pod uwagę różne rozwiązania, jednak żadne z&nbsp;nich nie jest dobre. Chce tylko uciec &ndash; jak najdalej od szkoły i&nbsp;od Londynu.</p>

    <p class="calibre8">&ndash;&nbsp;Wiem, że i&nbsp;tak przeprowadzisz śledztwo. &ndash; Zmusza się, żeby spojrzeć Helen w&nbsp;oczy. &ndash; Ale ułatwię ci zadanie. Odchodzę. Składam wypowiedzenie w&nbsp;trybie natychmiastowym.</p>
  </section>
</div>


<div class="calibre1" id="calibre_link-31">
  <section type="chapter" role="doc-chapter" class="calibre">
    <h1 class="numer">Rozdział 24</h1>

    <h1 class="tytul">Bridget</h1>

    <p class="font-bold">Poniedziałek, 16 października</p>

    <p class="tyt">Cztery dni do czyjejś śmierci…</p>

    <p class="calibre8">Bridget, zdumiona, przegląda szafkę, w&nbsp;której Alex trzyma kubki. Zawsze uważała, że potrafią wiele powiedzieć o&nbsp;człowieku. Jej mama uwielbiała porcelanę Worcestershire z&nbsp;lat osiemdziesiątych, z&nbsp;wzorem Evesham przedstawiającym owoce, liście i&nbsp;kłosy. Sama posiada eklektyczną kolekcję kubków. Niektóre dostała w&nbsp;prezencie, inne znalazła w&nbsp;sklepie z&nbsp;rzeczami używanymi, a&nbsp;jeszcze inne kupiła na jarmarku rzemieślniczym.</p>

    <p class="calibre8">Alex gustuje w&nbsp;eleganckich, luksusowych kubkach, a&nbsp;przynajmniej chce sprawiać takie wrażenie, bo w&nbsp;pierwszym rzędzie pysznią się cztery niebiesko-białe, ręcznie wypalane porcelanowe. Za nimi stoi kilka „zabawnych”, na których widok Bridget krzywi się z&nbsp;niesmakiem. Wybiera dla siebie jeden niebiesko-biały i&nbsp;sięga w&nbsp;głąb szafki po kubek dla Alex, z&nbsp;napisem: <em class="calibre4">Królowa pieprzonego świata</em>. Ma szczerą nadzieję, że to był prezent.</p>

    <p class="calibre8">Gdy woda w&nbsp;czajniku zaczyna się gotować, jej telefon pika &ndash; nowa wiadomość od Rivera.</p>

    <p class="sms2">Jak już mówiłem, zarezerwowałem miejsce na zajęciach salsy, na które chodzi Charlotte. Przez ostatnią godzinę oglądałem filmiki na YouTubie, próbując zapamiętać ruchy. Jeśli któryś z&nbsp;sąsiadów widział mnie przez okno, pomyślał, że nie dość, że jestem przestępcą seksualnym, to jeszcze oszalałem.</p>

    <p class="calibre8">Bridget uśmiecha się pod nosem i&nbsp;wyobraża sobie, jak wiecznie spięty River próbuje ruszać biodrami. Jest pewna, że bardziej przypomina piłkarza Tony’ego Adamsa w&nbsp;<em class="calibre4">Tańcu z&nbsp;gwiazdami</em> niż Johna Whaite’a. Pisze do Rivera:</p>

    <p class="sms2">Bardzo ci dziękuję, że to robisz. Też kiepska ze mnie tancerka. Z&nbsp;tańcem mam tyle wspólnego, że w&nbsp;urodziny wybrałam się na <em class="calibre4">Taniec z&nbsp;gwiazdami</em>. Mam tylko nadzieję, że Charlotte nadal chodzi na zajęcia. Jestem prawie pewna, że zapisała się na kurs, żeby poderwać jakiegoś gościa.</p>

    <p class="calibre8">River w&nbsp;odpowiedzi wysyła gif z&nbsp;biegnącym Forrestem Gumpem, a&nbsp;zaraz potem dopisuje: <span class="sms">Będziesz u&nbsp;Lucy o&nbsp;dziesiątej trzydzieści? Jak poszło z&nbsp;Alex?</span></p>

    <p class="calibre8">Bridget się krzywi.</p>

    <p class="sms2">Miała atak paniki w&nbsp;komisariacie. Nie była w&nbsp;stanie z&nbsp;nikim porozmawiać. Co gorsza… widziałam w&nbsp;pobliżu Colina Sutherlanda. Teraz, kiedy wiemy, że to on ją stalkuje, muszę podrzucić mu nadajnik.</p>

    <p class="calibre8">Czekając, aż River odpisze, Bridget słyszy Alex krzątającą się w&nbsp;salonie. Bridget musiała ją długo przekonywać, żeby pozwoliła odwieźć się do domu. Zapewniała, że jej furgonetka jest szybsza i&nbsp;bezpieczniejsza od taksówki i&nbsp;że Alex nie powinna zostawać w&nbsp;parku ani chwili dłużej, na wypadek gdyby Colin Sutherland wrócił.</p>

    <p class="calibre8">Jej telefon wibruje na kuchennym blacie. River odpisał:</p>

    <p class="calibre8"><span class="sms">Nie! Absolutnie nie! To zbyt niebezpieczne. Ten facet to morderca, siedział w&nbsp;więzieniu.</span></p>

    <p class="calibre8">Bridget zanurza torebki herbaty w&nbsp;kubkach i&nbsp;układa w&nbsp;głowie odpowiedź, po czym otwiera lodówkę i&nbsp;szuka w&nbsp;niej mleka. Podobnie jak kolekcja kubków, lodówka wiele mówi o&nbsp;jej właścicielu. Ta zdradza, że jest zbyt zajęty, by pójść na zakupy, żywi się jedzeniem na wynos i&nbsp;nie stroni od alkoholu. Bridget sięga do środka i&nbsp;obraca butelkę, żeby przyjrzeć się etykiecie, ale pospiesznie cofa rękę, gdy słyszy głos Alex. Ta jednak nie wchodzi do kuchni, by sprawdzić, co robi jej gość. Rozmawia z&nbsp;kimś w&nbsp;salonie.</p>

    <p class="calibre8">Bridget wychodzi na korytarz i&nbsp;zatrzymuje się przy wieszaku na płaszcze.</p>

    <p class="calibre8">&ndash;&nbsp;Niby jakie masz, kurwa, prawo, żeby robić coś takiego? &ndash; dobiega z&nbsp;salonu piskliwy, gniewny głos Alex.</p>

    <p class="calibre8">Czy to znów ten detektyw? Czy zadzwoniła do niego, żeby zgłosić, że widziała Colina Sutherlanda w&nbsp;Wood Green?</p>

    <p class="calibre8">&ndash;&nbsp;Gdybym chciała go wytropić, sama bym to zrobiła.</p>

    <p class="calibre8">Deski podłogowe skrzypią, kiedy Alex krąży po pokoju. Bridget stoi bez ruchu, wstrzymując oddech. Czuje się jak intruz, nie tylko w&nbsp;mieszkaniu Alex, ale też w&nbsp;jej życiu. O&nbsp;kim ona mówi? O&nbsp;byłym agencie? Byłym przyjacielu? Aktorze? Reżyserze?</p>

    <p class="calibre8">&ndash;&nbsp;Troszczyłam się sama o&nbsp;siebie przez ostatnie piętnaście lat, Sam. Nie potrzebuję teraz jego pomocy.</p>

    <p class="calibre8">Bridget marszczy brwi. Nie może chodzić o&nbsp;ojca, bo nie żyje. To może o&nbsp;dziadka? Albo wujka?</p>

    <p class="calibre8">&ndash;&nbsp;I&nbsp;właśnie dlatego nie jestem taka otwarta, Sam. Bo to zawsze obraca się przeciwko mnie. Czego nie rozumiesz, kiedy mówię ci, że Ben obwinia mnie o&nbsp;ich śmierć?</p>

    <p class="calibre8">Bridget drży. Ben? To o&nbsp;nim rozmawiają? Wspominano o&nbsp;nim w&nbsp;artykule, który znalazła w&nbsp;sieci. Starszy brat Alex. Nie wiedziała, że nie utrzymują ze sobą kontaktu.</p>

    <p class="calibre8">&ndash;&nbsp;Nie! Nie wiem, co powiedział. Poważnie, Sam, nie wiem, ile jeszcze jestem w&nbsp;stanie znieść. Jak nie ty mnie tłamsisz, to Conrad rzuca złośliwe uwagi albo Colin Sutherland… Nie! Nic się nie stało. Moje życie jest w&nbsp;rozsypce, a&nbsp;za kilka dni jest premiera <em class="calibre4">Gabler</em>, najważniejszy wieczór w&nbsp;mojej karierze. Przepraszam. &ndash; Cisza i&nbsp;pociągnięcie nosem. &ndash; Wiem, że tylko próbujesz pomóc… &ndash; Głos Alex staje się schrypnięty i&nbsp;zduszony, jakby powstrzymywała łzy. &ndash; Ale teraz nie mam do tego głowy. Nie, Sam! Czy ty mnie w&nbsp;ogóle słuchasz? Proszę, daj mi po prostu święty spokój!</p>

    <p class="calibre8">Słychać stłumiony jęk i&nbsp;odgłos czegoś &ndash; prawdopodobnie telefonu &ndash; lądującego na kanapie. Bridget, wciąż przywierając do ściany, oddycha z&nbsp;ulgą, gdy w&nbsp;mieszkaniu zapada cisza. Zawsze uważała kłótnie innych za fascynujące i&nbsp;zarazem krępujące. Są niemal równie intymne jak seks &ndash; choć oczywiście nigdy nie podsłuchiwała celowo, jak ludzie to robią.</p>

    <p class="calibre8">Po cichu wchodzi do salonu i&nbsp;widzi Alex, która stoi przy atrapie kominka, zaciska palce na drewnianym gzymsie i&nbsp;oddycha ciężko.</p>

    <p class="calibre8">&ndash;&nbsp;Wszystko w&nbsp;porządku? Nie mogłam nie sły…</p>

    <p class="calibre8">&ndash;&nbsp;Do kurwy nędzy! &ndash; Alex odwraca się gwałtownie.</p>

    <p class="calibre8">Oczy ma szeroko otwarte i&nbsp;wygląda na zaskoczoną, jakby Bridget smagnęła ją biczem, a&nbsp;nie po prostu zapytała, jak się czuje.</p>

    <p class="calibre8">&ndash;&nbsp;Ja tylko…</p>

    <p class="calibre8">&ndash;&nbsp;To upiorne, Bridget. To, jak za mną chodzisz. Na litość boską.</p>

    <p class="calibre8">&ndash;&nbsp;Żyjesz ostatnio w&nbsp;wielkim stresie. &ndash; Bridget robi niepewny krok do przodu. &ndash; Nic dziwnego, zważywszy na fakt, że Sutherland pojechał za tobą na policję. Wiem, że czujesz się bardzo…</p>

    <p class="calibre8">&ndash;&nbsp;Dlaczego wszyscy mówią mi, jak się czuję?</p>

    <p class="calibre8">Bridget patrzy na nią zdumiona. Jeszcze nigdy nie widziała, żeby ktoś trząsł się tak jak teraz Alex, jakby całe jej ciało wibrowało z&nbsp;wściekłości.</p>

    <p class="calibre8">&ndash;&nbsp;Pomogę ci &ndash; mówi. &ndash; Mogę spróbować go namierzyć, podrzucić mu nadajnik i…</p>

    <p class="calibre8">&ndash;&nbsp;Nie! &ndash; Alex wyrzuca ramiona w&nbsp;górę i&nbsp;rusza w&nbsp;stronę Bridget z&nbsp;taką determinacją, jakby chciała ją uderzyć. Nie robi jednak nic takiego; omija Bridget, podchodzi do drzwi frontowych i&nbsp;otwiera je na oścież. &ndash; Wyjdź!</p>

    <p class="calibre8">&ndash;&nbsp;Jesteś zdenerwowana. Zaparzę herbaty, usiądziemy i&nbsp;porozmawiamy…</p>

    <p class="calibre8">&ndash;&nbsp;Proszę, Bridget. &ndash; Oczy Alex lśnią od łez. &ndash; Doceniam wszystko, co dla mnie zrobiłaś. Ale, proszę, wynoś się z&nbsp;mojego domu.</p>

    <p class="text-center">• • •</p>

    <p class="calibre8">Bridget stoi na ulicy przed domem Alex. Ręce ma skrzyżowane na piersi, szyję owiniętą ulubionym długim szalikiem, którego końce powiewają na zimnym październikowym wietrze. Dwa piętra wyżej, w&nbsp;salonie, nadal pali się światło, ale nigdzie nie widać Alex. Pewnie wyjmuje wino z&nbsp;lodówki. Bridget wzdycha cicho i&nbsp;wsuwa końce szalika za kołnierz kurtki. Gdyby nie telefon od Sama, który tak wyprowadził ją z&nbsp;równowagi, być może siedziałyby teraz na zdezelowanej aksamitnej kanapie, sączyły wino i&nbsp;śmiały się na samą myśl o&nbsp;Riverze tańczącym salsę.</p>

    <p class="calibre8">Ale tak się nie stanie. Alex jest u&nbsp;siebie, a&nbsp;Bridget stoi na zimnie. Bezskutecznie próbując okiełznać targany wiatrem szalik, myśli o&nbsp;własnym domu: pełnym wspomnień, prezentów, bibelotów i&nbsp;zabawek, małym i&nbsp;przytulnym, zupełnie innym od minimalistycznego, pretensjonalnego i&nbsp;zaplanowanego w&nbsp;każdym calu mieszkania Alex. Nic dziwnego, że Lucy tak szybko chciała się stąd ulotnić.</p>

    <p class="calibre8">Bridget została dwukrotnie odrzucona &ndash; najpierw przez Lucy, a&nbsp;teraz przez Alex &ndash; i&nbsp;to boli. Miały trzymać się razem, opiekować się sobą nawzajem, przyjaźnić się. Myśli o&nbsp;Riverze i&nbsp;sięga do kieszeni po telefon. Chyba powinna odpowiedzieć na jego wiadomość.</p>

    <p class="calibre8">Odpisuje, chowa telefon do torby i&nbsp;kręcąc głową, rusza w&nbsp;stronę furgonetki. Czeka ją powrót do pustego mieszkania i&nbsp;samotny posiłek.</p>
  </section>
</div>


<div class="calibre1" id="calibre_link-32">
  <section type="chapter" role="doc-chapter" class="calibre">
    <h1 class="numer">Rozdział 25</h1>

    <h1 class="tytul">Lucy</h1>

    <p class="font-bold">Poniedziałek, 16 października</p>

    <p class="tyt">Cztery dni do czyjejś śmierci…</p>

    <p class="calibre8">Lucy się pakuje i&nbsp;jest w&nbsp;tym pewien rytm: wrzuć coś do walizki, sprawdź aplikację śledzącą, przejrzyj szafki w&nbsp;łazience, sprawdź aplikację, odłącz ładowarki, sprawdź aplikację. Według apki Marcus jest w&nbsp;domu, ale Lucy woli nie ryzykować. Jeśli mała czerwona plamka choćby drgnie, wrzuci wszystko do samochodu i&nbsp;odjedzie.</p>

    <p class="calibre8">Z parkingu przed szkołą zadzwoniła do matki i&nbsp;szlochając, wyznała, że jest w&nbsp;całkowitej rozsypce, że złożyła wymówienie i&nbsp;chce tylko wrócić do domu. Matka nie odpowiedziała od razu. Nie były ze sobą tak blisko, żeby rozmawiać o&nbsp;wszystkim. Ich rodzina należała raczej do tych, w&nbsp;których zagryzało się zęby i&nbsp;milczało: zachowaj swoje mroczne sekrety dla siebie i&nbsp;udawaj, że nic się nie stało. Rodzice nie mieli pojęcia o&nbsp;stalkingu ani nawet o&nbsp;Marcusie. Lucy czuła, że jest to brzemię, które musi dźwigać sama.</p>

    <p class="calibre8">&ndash;&nbsp;Och, Lucy &ndash; odezwała się w&nbsp;końcu matka. &ndash; Nie wiedziałam. Tak mi przykro. Tata i&nbsp;ja wybieraliśmy się jutro do Kumbrii, żeby pochodzić trochę po górach i&nbsp;uczcić naszą rocznicę. Jakie miejsce nadaje się do tego lepiej niż górski szczyt? Odwołałam obiad. Nie mówiłam ci? Przepraszam cię, skarbie, ale ostatnio jestem rozkojarzona. Dawno nie rozmawiałyśmy, prawda? Zakładałam, że jesteś tak zajęta jak ja! Jeśli myślisz, że w&nbsp;domu poczujesz się lepiej, to musisz tu wrócić. Porozmawiam z&nbsp;tatą o&nbsp;zmianie planów.</p>

    <p class="calibre8">Nie był to przejaw współczucia i&nbsp;miłości, na jaki liczyła Lucy, ale chodziło o&nbsp;dom, miejsce, które dawało jej poczucie bezpieczeństwa. Marcus nigdy nie poznał jej rodziców, więc nie wie, gdzie mieszkają.</p>

    <p class="calibre8">Teraz Lucy chodzi po swoim małym mieszkaniu w&nbsp;południowym Londynie, otwiera szafki i&nbsp;szuflady i&nbsp;zostawia w&nbsp;nich wszystko, co nie jest na tyle ważne ani cenne, żeby nie mogła się bez tego obejść. Kiedy wrzuca do jednej z&nbsp;walizek bieliznę, swetry i&nbsp;skarpetki, w&nbsp;jej głowie pojawia się myśl: musi napisać do pozostałych i&nbsp;dać im znać, że nie przyjdzie na spotkanie. A&nbsp;także powiedzieć Riverowi prawdę o&nbsp;tym, że nie podrzuciła Vanessie nadajnika.</p>

    <p class="calibre8">Obie myśli pierzchają jednak, kiedy dotyka oprawionego w&nbsp;ramkę zdjęcia dziadka. Czuje, że lada chwila pęknie jej serce. Nie musi zabierać go ze sobą, będzie tu, kiedy wróci.</p>

    <p class="calibre8">Stawia pod drzwiami dwie spakowane walizki i&nbsp;wraca do salonu, żeby zabrać kosz na pranie, pełen roślin, których nie może zostawić, bo zwiędną. Nie ma pojęcia, jak długo jej nie będzie, ale wróci tu tylko po to, żeby się wyprowadzić.</p>

    <p class="calibre8">Niesie kosz przez wąski korytarz i&nbsp;stawia go obok walizek, po czym znów zagląda do aplikacji. Oddycha z&nbsp;ulgą. Marcus nadal nie ruszył się z&nbsp;domu.</p>

    <p class="calibre8">Żałuje, że nie jest na tyle odważna, by do niego pojechać i&nbsp;mu wygarnąć. Wykrzyczeć mu w&nbsp;twarz, jak bardzo nim pogardza, jak bardzo jest wściekła, uderzyć w&nbsp;jego słabe punkty, aż poczuje się równie mały i&nbsp;nieistotny jak teraz ona. Na wspomnienie wyrazu twarzy Helen, kiedy przesunęła w&nbsp;jej stronę zdjęcie, Lucy robi się niedobrze.</p>

    <p class="calibre8">Nie mówiła Marcusowi o&nbsp;Jadzie; nie pracowała jeszcze w&nbsp;Thames View, kiedy byli razem. Więc jak się o&nbsp;niej dowiedział? O&nbsp;tym, że wzięła ją pod swoje skrzydła? Mówiła o&nbsp;niej tylko mamie i&nbsp;Alice, dawnej przyjaciółce, która mieszka w&nbsp;Bath.</p>

    <p class="calibre8">Przegląda wysłane wiadomości i&nbsp;znajduje maila, którego wysłała do Alice dwa tygodnie temu. I&nbsp;oto jest &ndash; fragment, w&nbsp;którym wymienia imię i&nbsp;nazwisko dziewczynki i&nbsp;prosi Alice o&nbsp;radę. Co, u&nbsp;diabła, sobie wtedy myślała? Czy piła tamtego wieczoru? Tylko tak może wytłumaczyć to, że wspomniała o&nbsp;uczennicy w&nbsp;mailu niezwiązanym z&nbsp;pracą. Czy Marcus zhakował jej pocztę? Czy tak dowiedział się o&nbsp;Jadzie? Przewija skrzynkę odbiorczą, szukając czegoś podejrzanego, i&nbsp;zatrzymuje się na mailu z&nbsp;LinkedIn dotyczącym Bena Bryana, kolegi z&nbsp;pracy, którego nieszczególnie lubi. Nigdy nie otwiera wiadomości z&nbsp;tego portalu i&nbsp;z&nbsp;całą pewnością nie otworzyłaby tej na temat Bena, a&nbsp;jednak ktoś ją przeczytał. I&nbsp;nie była to ona.</p>

    <p class="calibre8">Przegląda starsze maile, a&nbsp;gdy nic nie znajduje, sprawdza skrzynkę z&nbsp;wysłanymi. Nie ma ich dużo: jeden do organizatora warsztatów krawieckich, w&nbsp;których chciała wziąć udział, jeden do masażysty, z&nbsp;informacją, że odwołuje wizytę, i&nbsp;jeden do gabinetu lekarza rodzinnego, z&nbsp;jej nowym adresem. Zakrywa usta dłonią. To tak Marcus dowiedział się, gdzie mieszka. Czy podejrzał jej hasło do laptopa, kiedy mieszkali razem? Zapisał je albo zapamiętał? Zainstalował oprogramowanie śledzące na jej klawiaturze? Monitorował wszystko, co robiła w&nbsp;sieci, odkąd się rozstali? Aż robi jej się niedobrze. Dlaczego, do cholery, nie zmieniła hasła? Dlaczego nie przedłużyła licencji na program antywirusowy, zamiast powtarzać sobie, że zrobi to, kiedy odkuje się finansowo? Ponieważ nie sądziła, że Marcus zrobi coś takiego. Kiedy od niego odeszła, myślała, że to koniec; do głowy jej nie przyszło, że będzie ją prześladował, że będzie chciał zrujnować jej życie.</p>

    <p class="calibre8">Strach liże jej serce jak płomienie, kiedy znowu sprawdza aplikację, przekonana, że tym razem zobaczy małą czerwoną kropkę przed drzwiami swojego mieszkania. Ale Marcus nadal się nie ruszył. Cokolwiek robi czy planuje, jest w&nbsp;domu.</p>

    <p class="calibre8">Drżącymi palcami Lucy zmienia hasło do maila i&nbsp;po raz ostatni rozgląda się po mieszkaniu. Kiedy już wypowie umowę najmu, będzie musiała tu wrócić i&nbsp;zabrać resztę rzeczy, ale nie teraz. Na razie ma wszystko, czego potrzebuje.</p>

    <p class="calibre8">Kolejno wnosi walizki po schodach i&nbsp;pakuje do bagażnika, po czym wraca po kosz z&nbsp;roślinami i&nbsp;stawia go na tylnym siedzeniu. Prostuje się, drży i&nbsp;obejmuje ramionami, kiedy powiew zimnego wiatru przetacza się przez ulicę i&nbsp;wnika pod jej cienki bawełniany sweter. Zapomniała kurtki. Rozgląda się po ulicy; instynkt podpowiada jej, żeby wsiadła do samochodu i&nbsp;odjechała, ale do Yorku długa droga, a&nbsp;ogrzewanie w&nbsp;samochodzie nie działa, jak należy.</p>

    <p class="calibre8">Mam czas, powtarza sobie. Zamyka auto i&nbsp;zbiega po schodach z&nbsp;powrotem do mieszkania. Kurtki nie ma tam, gdzie ją zostawiła, a&nbsp;ona nie ma czasu, więc chwyta kurtkę Alex, wiszącą na haczyku za drzwiami salonu, i&nbsp;zarzuca ją na ramię. Odeśle ją, kiedy dotrze do Yorku. Idąc do wyjścia, zauważa dużą jukę, o&nbsp;której zapomniała, i&nbsp;teraz ją bierze. Potem staje przed drzwiami i&nbsp;trzymając kurtkę w&nbsp;zgięciu łokcia, a&nbsp;doniczkę w&nbsp;ręce, próbuje znaleźć właściwy klucz.</p>

    <p class="calibre8">&ndash;&nbsp;Pomogę pani.</p>

    <p class="calibre8">Przez ułamek sekundy czuje wdzięczność, że ktoś chce jej pomóc. Dopiero po chwili mózg rejestruje znajomy tembr głosu i&nbsp;Lucy ma wrażenie, że ziemia usuwa jej się spod nóg. Nie powinno go tutaj być. Sprawdzała aplikację niecałą minutę temu i&nbsp;upewniła się, że jest bezpieczna. Jak można w&nbsp;mgnieniu oka przejechać z&nbsp;jednego końca Londynu na drugi? To nie dzieje się naprawdę. To tylko złudzenie, że słyszy jego głos. Ze strachu umysł płata jej figle.</p>

    <p class="calibre8">Odwraca się powoli; serce wali jej tak mocno, jakby zaraz miało wyskoczyć z&nbsp;piersi.</p>

    <p class="calibre8">&ndash;&nbsp;Wybierasz się gdzieś, Lucy?</p>

    <p class="calibre8">Jego głos jest wyprany z&nbsp;emocji, podobnie jak twarz, ale w&nbsp;oczach czai się mrok, który widziała już wcześniej.</p>

    <p class="calibre8">Jest w&nbsp;pułapce. Nie może schronić się w&nbsp;mieszkaniu, bo on wejdzie tam za nią, a&nbsp;przy jego wzroście, metr dziewięćdziesiąt dwa, i&nbsp;wadze dziewięćdziesięciu kilogramów nie zdoła go wyminąć. Odkąd od niego odeszła, dużo czasu spędzał na siłowni &ndash; widać to po bicepsach rysujących się wyraźnie pod szarą wełnianą kurtką.</p>

    <p class="calibre8">&ndash;&nbsp;Wyjeżdżam na wakacje &ndash; mówi Lucy beznamiętnie.</p>

    <p class="calibre8">&ndash;&nbsp;I&nbsp;bierzesz dwie walizki i&nbsp;wszystkie rośliny? &ndash; Znowu ten błysk w&nbsp;oczach, który zawsze widziała, gdy przyłapywał ją na kłamstwie.</p>

    <p class="calibre8">&ndash;&nbsp;Nikt nie mówił, że wybieram się za granicę. &ndash; Lucy zmusza się, by patrzeć mu w&nbsp;oczy. Żeby nie poznał, jak bardzo się boi. &ndash; I&nbsp;nie chcę, żeby moje kwiatki umarły.</p>

    <p class="calibre8">To słowo zawisa między nimi w&nbsp;powietrzu niczym odłamek szkła, który lada chwila spadnie na ziemię.</p>

    <p class="calibre8">Umarły.</p>

    <p class="calibre8">Marcus powiedział jej kiedyś, że zabiłby się, gdyby go zostawiła. Mówił wiele rzeczy, żeby zatrzymać ją przy sobie. Opowiadał o&nbsp;tym, jak w&nbsp;podstawówce znęcali się nad nim koledzy. Twierdził, że jego potrzeba kontroli wynika z&nbsp;depresji, że pójdzie na terapię i&nbsp;do lekarza, żeby przepisano mu antydepresanty. Obiecywał, że weźmie udział w&nbsp;zajęciach z&nbsp;technik radzenia sobie ze złością i&nbsp;że porozmawia z&nbsp;ojcem o&nbsp;tym, jak wpłynęło na niego to, że został porzucony. Za każdym razem, gdy próbowała odejść, zgrywał ofiarę, stawał się taki bezbronny i&nbsp;biedny, że ogarniało ją współczucie i&nbsp;postanawiała dać ich związkowi jeszcze jedną szansę. Tłumaczyła sobie, że tak wiele przeszedł i&nbsp;tak wiele stracił i&nbsp;że jeśli ona też go opuści, nic mu nie zostanie. Gdyby się zabił, nigdy by sobie tego nie darowała.</p>

    <p class="calibre8">Marcus jednak nie spełnił żadnej z&nbsp;obietnic. Nigdy nie poszedł do lekarza ani na terapię, nie zadzwonił do ojca ani nie próbował nauczyć się panować nad gniewem. Był wytrawnym manipulatorem. Nie było rzeczy, której by nie powiedział, byle tylko zatrzymać ją przy sobie.</p>

    <p class="calibre8">Dała mu wszystko, a&nbsp;w&nbsp;zamian odebrał jej pewność i&nbsp;wiarę w&nbsp;siebie oraz poczucie własnej godności. Łamał ją na coraz mniejsze kawałki, aż nie wiedziała, kim sama właściwie jest. Wstyd stał się nieodłącznym towarzyszem jej życia, a&nbsp;gdy kładła się spać, poduszka pod jej głową nasiąkała łzami.</p>

    <p class="calibre8">&ndash;&nbsp;Przydadzą mi się wakacje &ndash; mówi Marcus.</p>

    <p class="calibre8">Lucy milczy, zbyt przerażona, by cokolwiek powiedzieć. To nie dzieje się naprawdę. Tak niewiele brakowało, żeby zdążyła wyjechać. Pakując walizki do samochodu, niemal czuła ciepły, kojący zapach perfum matki i&nbsp;przyjemny ciężar ramion ojca, kiedy ją przytulał.</p>

    <p class="calibre8">&ndash;&nbsp;No to ruszajmy. &ndash; Marcus bierze ją za łokieć i&nbsp;pociąga w&nbsp;stronę ulicy. &ndash; Dokąd się wybieramy? W&nbsp;jakieś ładne miejsce?</p>

    <p class="calibre8">Lucy wyrywa się gwałtownie. Doniczka z&nbsp;rośliną wypada jej z&nbsp;ręki i&nbsp;roztrzaskuje się o&nbsp;ziemię, a&nbsp;Lucy rzuca się w&nbsp;stronę schodów. Chwyta się poręczy i&nbsp;stawia stopę na pierwszym stopniu, ale Marcus mocnym szarpnięciem przyciąga ją ku sobie. Ściska w&nbsp;garści materiał jej swetra.</p>

    <p class="calibre8">&ndash;&nbsp;Ratunku! &ndash; To słowo przypomina zduszony pisk na dnie jej gardła. &ndash; Pomocy! &ndash; Młóci powietrze rękami, próbując złapać się czegoś i&nbsp;uciec.</p>

    <p class="calibre8">Na ułamek sekundy chwyt Marcusa słabnie i&nbsp;Lucy myśli, że ją puścił, że jest wolna i&nbsp;będzie mogła zaszyć się bezpiecznie w&nbsp;domu rodziców. Ale on nadal ją trzyma. I&nbsp;ciska nią o&nbsp;ścianę.</p>

    <p class="calibre8">&ndash;&nbsp;Myślisz, kurwa, że możesz mnie śledzić? &ndash; To ostatnie, co Lucy słyszy, zanim uderza głową o&nbsp;ceglany mur.</p>

    <p class="calibre8">Potem wszystko spowija ciemność.</p>
  </section>
</div>


<div class="calibre1" id="calibre_link-33">
  <section type="chapter" role="doc-chapter" class="calibre">
    <h1 class="numer">Rozdział 26</h1>

    <h1 class="tytul">River</h1>

    <p class="font-bold">Poniedziałek, 16 października</p>

    <p class="tyt">Cztery dni do czyjejś śmierci…</p>

    <p class="calibre8">River Scott-Tyler jeszcze nigdy nie czuł się tak zakłopotany, niezdarny i&nbsp;upokorzony jak teraz i&nbsp;jest prawie pewien, że jego partnerka zatrzymuje się co rusz, żeby wytrzeć dłonie w&nbsp;spódnicę, nie dlatego, że &ndash; jak twierdzi &ndash; nałożyła za dużo kremu, ale dlatego, że nie może znieść dotyku jego spoconych dłoni.</p>

    <p class="calibre8">&ndash;&nbsp;Raz, dwa, trzy, pięć, sześć, siedem. Raz, dwa, trzy, pięć, sześć, siedem! &ndash; krzyczy z&nbsp;drugiego końca sali instruktor, niski ciemnowłosy mężczyzna o&nbsp;imieniu Florian, a&nbsp;River rozpaczliwie próbuje zmusić swoje ciało, by poruszało się w&nbsp;rytm muzyki.</p>

    <p class="calibre8">Pół godziny temu przeszedł przez nieznany pub w&nbsp;Soho do pomieszczenia w&nbsp;piwnicy, z&nbsp;lustrami na ścianach, wypełnionego niemal samymi kobietami. Okrzyki: „Świeże mięso!”, kiedy gorączkowo rozglądał się za instruktorem salsy, o&nbsp;mały włos nie skłoniły go do tego, by obrócić się na pięcie i&nbsp;uciec. Nigdzie nie widział Charlotte, choć sam nie do końca był pewien, kogo właściwie szuka. Bridget nie miała jej zdjęcia, a&nbsp;gdy wpisał w&nbsp;wyszukiwarkę imię i&nbsp;nazwisko, które mu podała, niczego nie znalazł. Musiał więc polegać tylko na tym, co mu o&nbsp;niej powiedziała: drobna niebieskooka blondynka, obcięta na boba, mówiąca z&nbsp;akcentem charakterystycznym dla wyższych sfer.</p>

    <p class="calibre8">W sali było czterokrotnie więcej kobiet niż mężczyzn i&nbsp;River niedługo stał sam.</p>

    <p class="calibre8">Dwie pierwsze kobiety, z&nbsp;którymi tańczył (Imelda i&nbsp;Janice), były brunetkami, następnie był w&nbsp;parze z&nbsp;długowłosą blondynką, Flo, kobietą z&nbsp;warkoczami o&nbsp;imieniu Ira, a&nbsp;teraz tańczy z&nbsp;Jo (również brunetką). W&nbsp;głowie dudni mu od muzyki, bolą go stopy i&nbsp;jest niemal pewien, że jeszcze długo będzie słyszał w&nbsp;snach głos instruktora liczącego: „Raz, dwa, trzy, pięć, sześć, siedem”. Ku swojej irytacji nigdzie jednak nie widzi Charlotte. Mógłby spędzić ten wieczór z&nbsp;Meg, próbując naprawić ich związek, zamiast uczyć się tańca, którego nigdy więcej nie wykona.</p>

    <p class="calibre8">Kiedy po raz enty próbuje obrócić się i&nbsp;nie nadepnąć przy tym partnerki, drzwi do sali się otwierają i&nbsp;do środka wpada filigranowa blondynka. Jak na kogoś tak drobnego robi prawdziwe wejście. Skacze na jednej nodze, próbując zapiąć but. Sztuczne futro ma zarzucone na jedno ramię, w&nbsp;zgięciu drugiej ręki wisi torebka, która wygląda na drogą.</p>

    <p class="calibre8">&ndash;&nbsp;Wybaczcie mi spóźnienie, kochani! &ndash; Przepraszająco unosi rękę, traci równowagę i&nbsp;wpada na ścianę, ale zaraz prostuje się, rzuca przekleństwo i&nbsp;siada na podłodze, żeby zapiąć but.</p>

    <p class="calibre8">&ndash;&nbsp;Charlotte znów jest pijana &ndash; syczy Jo, kiedy razem z&nbsp;Riverem robią obrót. &ndash; Założę się, że sypia z&nbsp;Florianem. Tylko tak można wytłumaczyć to, że jeszcze jej nie wyrzucił. Cholera, uważaj…</p>

    <p class="calibre8">&ndash;&nbsp;No, no, a&nbsp;kogóż my tu mamy? &ndash; Charlotte wyrasta obok nich jak spod ziemi. Skórę ma zaróżowioną, oczy lśniące, a&nbsp;nad górną wargą perlą jej się kropelki potu. Bez słowa nurkuje pod ramionami Rivera i&nbsp;Jo, tak że stoi teraz między nimi, podnosi wzrok na Rivera i&nbsp;pyta: &ndash; Mogę przeszkodzić?</p>

    <p class="calibre8">&ndash;&nbsp;Jak widać, już to zrobiłaś. &ndash; Jo puszcza ręce Rivera i&nbsp;przewracając oczami, odchodzi.</p>

    <p class="calibre8">River zmusza się do uśmiechu, a&nbsp;Charlotte chwyta go za dłonie.</p>

    <p class="calibre8">&ndash;&nbsp;Mam na imię River i&nbsp;jestem tu nowy.</p>

    <p class="calibre8">&ndash;&nbsp;Właśnie widzę &ndash; odpowiada Charlotte, trochę bełkocząc, ale z&nbsp;pożądliwym wzrokiem.</p>

    <p class="calibre8">Dopiero z&nbsp;bliska River zauważa zmarszczki w&nbsp;kącikach jej oczu i&nbsp;lekko wiotczejącą skórę żuchwy, co kontrastuje z&nbsp;jej gładkim czołem i&nbsp;pełnymi czerwonymi ustami. Bridget mówiła, że Charlotte ma około czterdziestu pięciu lat, i&nbsp;River nie umie powiedzieć, czy wygląda młodo, czy staro jak na swój wiek. Jedno jest pewne: flirtuje z&nbsp;nim, jakby dzieląca ich różnica dwudziestu lat nie miała znaczenia.</p>

    <p class="calibre8">Przez kilka następnych minut River robi, co może, żeby utrzymać równowagę i&nbsp;chronić stopy, bo Charlotte raz za razem depcze mu po palcach i&nbsp;mimo jego usilnych starań porusza się w&nbsp;kierunku przeciwnym niż cała grupa. Przy każdym ruchu nadajnik, który ma w&nbsp;kieszeni, wbija mu się w&nbsp;udo. Przez większość dnia zastanawiał się, jak go podrzucić, żeby nie wyglądało to, jakby molestował Charlotte albo próbował ukraść jej torebkę, ale kobieta jest tak pijana, że równie dobrze mógłby włożyć jej do torebki mrożonego kurczaka, a&nbsp;ona znalazłaby go dopiero następnego dnia.</p>

    <p class="calibre8">&ndash;&nbsp;Dobrze, moi drodzy! &ndash; woła Florian z&nbsp;kąta sali, kiedy już ścisza muzykę. &ndash; To wszystko na dziś. Jutro zamieszczę na stronie grafik najbliższych spotkań, więc możecie się zapisywać. I&nbsp;pamiętajcie: kto pierwszy, ten lepszy.</p>

    <p class="calibre8">Kiedy inni zbierają rzeczy i&nbsp;wychodzą z&nbsp;sali, Charlotte bierze Rivera pod rękę i&nbsp;nie pozwala mu odejść.</p>

    <p class="calibre8">&ndash;&nbsp;Dotrzymaj mi towarzystwa. &ndash; Znowu to lubieżne spojrzenie. &ndash; Wyskocz ze mną na drinka. W&nbsp;barze jest pełno różnych świrów.</p>

    <p class="calibre8">River zerka na zegarek. 21.30. Za godzinę musi być w&nbsp;domu na spotkaniu z&nbsp;grupą.</p>

    <p class="calibre8">&ndash;&nbsp;Na jednego szybkiego &ndash; rzuca, ale Charlotte już chwiejnym krokiem krąży po sali, szukając kurtki i&nbsp;torebki.</p>

    <p class="calibre8">River nie wie, czy jej pomóc, czy zaczekać, aż je znajdzie. Myśli o&nbsp;Meg, która siedzi sama w&nbsp;domu, samotnie je kolację i&nbsp;ogląda telewizję. Wie, gdzie jest i&nbsp;co robi River, on jednak nie może pozbyć się uczucia, że jest wobec niej nielojalny i&nbsp;że uległ czarowi Charlotte, godząc się na tego drinka.</p>

    <p class="calibre8">&ndash;&nbsp;W&nbsp;takim razie chodźmy, skarbie! &ndash; woła Charlotte, a&nbsp;River odpycha od siebie poczucie winy.</p>

    <p class="calibre8">Robi to dla Bridget, żeby ją chronić, żeby czuła się równie bezpieczna jak on, odkąd wie, gdzie jest i&nbsp;co robi Vanessa w&nbsp;każdej minucie dnia.</p>

    <p class="calibre8">&ndash;&nbsp;Hej, Bryan! &ndash; woła znowu Charlotte, która już zapomniała jego imienia. &ndash; Idziesz czy nie? Dla mnie gin z&nbsp;tonikiem.</p>

    <p class="text-center">• • •</p>

    <p class="calibre8">River, niczym posłuszny szczeniak, idzie za Charlotte w&nbsp;kąt ciemnego baru, do stolika, przy którym znalazła dwa wolne miejsca. Para naprzeciwko nawet na niego nie patrzy, kiedy River stawia na stole gin z&nbsp;tonikiem i&nbsp;butelkę bezalkoholowego piwa IPA. Najwyraźniej są na tym etapie związku, kiedy nie mogą oderwać od siebie oczu i&nbsp;utrzymać rąk przy sobie. Całe to głaskanie po policzkach i&nbsp;mówienie do siebie czułym, słodkim głosem sprawia, że jednocześnie robi mu się niedobrze i&nbsp;ogarnia go tęsknota. Początki jego związku z&nbsp;Meg były takie magiczne, cudowne i&nbsp;pełne obietnic, że łaknął jej jak narkotyku. Dzięki niej patrzył optymistycznie w&nbsp;przyszłość i&nbsp;cieszył się na to, co przyniesie. Od dawna tak się nie czuł i&nbsp;chciał chłonąć każdą sekundę. Wtedy pojawiła się Vanessa i&nbsp;wszystko zniszczyła.</p>

    <p class="calibre8">A skoro o&nbsp;byłych mowa… Ukradkiem sprawdza aplikację, podczas gdy siedząca obok niego Charlotte przetrząsa zawartość torebki i&nbsp;mruczy coś o&nbsp;„pieprzonej szmince”. River marszczy czoło, kiedy po odświeżeniu aplikacja wskazuje nową lokalizację. Bengaluru? Co, u&nbsp;diabła? Czyżby Vanessa wybrała się w&nbsp;podróż z&nbsp;plecakiem do Indii? To do niej niepodobne. Zawsze kłócili się o&nbsp;to, gdzie jechać na wakacje. River lubił krótkie wypady do miasta, a&nbsp;ona wolała spędzić tydzień na którejś z&nbsp;greckich plaż.</p>

    <p class="calibre8">Tym bardziej nie rozumie, na co właściwie patrzy. Lucy skinęła głową, kiedy zapytał, czy podrzuciła nadajnik Vanessie. Albo coś poszło nie tak, albo w&nbsp;ostatnich dniach jego była dziewczyna przeszła całkowitą przemianę osobowości.</p>

    <p class="calibre8">&ndash;&nbsp;Zdrówko, skarbie! &ndash; Charlotte szturcha go w&nbsp;żebra; usta ma świeżo pociągnięte szminką, w&nbsp;uniesionej ręce trzyma szklankę ginu z&nbsp;tonikiem.</p>

    <p class="calibre8">River pospiesznie chowa telefon do kieszeni i&nbsp;sięga po piwo.</p>

    <p class="calibre8">&ndash;&nbsp;Zdrówko!</p>

    <p class="calibre8">Czuje, jak łydka Charlotte napiera na jego własną. Nie może cofnąć nogi, bo już siedzi na skraju ławy. Jeśli odsunie się jeszcze bardziej, spadnie. Ściska kolana i&nbsp;wbija stopy w&nbsp;podłogę. Kurtka Charlotte i&nbsp;jej torebka leżą po jej drugiej stronie, więc podrzucenie nadajnika będzie trudniejsze, niż sądził. Albo zaczeka, aż kobieta pójdzie do toalety, albo będzie musiał wymyślić sposób, żeby dostać się do jej torebki. Zważywszy na to, jak Charlotte napiera na niego, nie wcisnąłby lizaka między ich ciepłe, nieco spocone ciała, nie mówiąc o&nbsp;torebce. Nie powinien był sprawdzać telefonu, kiedy szukała w&nbsp;torebce szminki, tylko odciągnąć jej uwagę i&nbsp;podrzucić nadajnik.</p>

    <p class="calibre8">Charlotte klepie go w&nbsp;kolano, aż cały się spina.</p>

    <p class="calibre8">&ndash;&nbsp;Dziękuję ci za to &ndash; mówi.</p>

    <p class="calibre8">&ndash;&nbsp;Och, to nic. Tyle razy cię nadepnąłem, że byłem ci winny drinka. &ndash; Śmieje się z&nbsp;własnego żartu i&nbsp;rozpaczliwie stara się nie patrzeć na siedzącą naprzeciw parę, która całuje się z&nbsp;zachłannością, jakiej nie widział, odkąd na szkolnej dyskotece Matt Aldridge i&nbsp;Sara Jennings migdalili się tak długo, że usta i&nbsp;broda Sary jeszcze przez kilka dni wyglądały, jakby potraktowano je papierem ściernym.</p>

    <p class="calibre8">&ndash;&nbsp;Nie, mówię poważnie. &ndash; Ręka Charlotte nadal spoczywa na jego kolanie. &ndash; Ostatnio mam bardzo kiepski okres i&nbsp;potrzebuję przyjaciela. Co prawda ty nim nie jesteś, bo jesteś zupełnie obcym facetem, ale myślę, że moglibyśmy zostać przyjaciółmi. Bardzo dobrymi przyjaciółmi.</p>

    <p class="calibre8">&ndash;&nbsp;No tak. &ndash; River kiwa głową, lecz tak naprawdę wcale jej nie słucha.</p>

    <p class="calibre8">Myśli wyłącznie o&nbsp;jej dłoni na swoim kolanie i&nbsp;o&nbsp;tym, jak bardzo chce, żeby ją zdjęła. To może być jedyna szansa, żeby podrzucić jej nadajnik i&nbsp;pomóc Bridget. Zastanawia się, czy tak właśnie czują się kobiety, kiedy ich szefowie obejmują je albo ocierają się o&nbsp;nie, choć mają dość miejsca, żeby je ominąć. Chce powiedzieć coś w&nbsp;stylu: dzięki, ale nie. Mam dziewczynę. Trzymaj łapy przy sobie.</p>

    <p class="calibre8">Zamiast tego jednak pyta:</p>

    <p class="calibre8">&ndash;&nbsp;Wymienimy się numerami? Nie wiem, czy pojawię się jeszcze na zajęciach, ale fajnie byłoby się kiedyś spotkać.</p>

    <p class="calibre8">W zamglonych oczach Charlotte pojawia się błysk. Kobieta zdejmuje rękę z&nbsp;jego kolana i&nbsp;sięga po torebkę.</p>

    <p class="calibre8">&ndash;&nbsp;Tak! Tak! Zróbmy to!</p>

    <p class="calibre8">Kiedy przetrząsa torebkę w&nbsp;poszukiwaniu telefonu, River wsuwa dłoń do kieszeni i&nbsp;zaciska palce na nadajniku. Zerka na siedzącą naprzeciw parę, ale oboje są nadal tak zajęci sobą, że nie obchodzi ich nic poza własnymi wilgotnymi językami. Zawartość torebki Charlotte okazuje się mroczną gęstwiną paragonów, grzebieni, ulotek, szminek i&nbsp;perfum. W&nbsp;pewnej chwili wyjmuje nawet brudną psią obrożę i&nbsp;rolkę taśmy klejącej, kładzie je na stole obok portfela i&nbsp;dalej szuka telefonu.</p>

    <p class="calibre8">&ndash;&nbsp;Muszę kupić sobie jaśniejsze etui &ndash; mruczy do siebie, wykładając na stół garść zużytych chusteczek do nosa. &ndash; Dlaczego wiecznie kupuję wszystko czarne?</p>

    <p class="calibre8">River aż się cały trzęsie, ściskając nadajnik w&nbsp;dłoni. Jeszcze chwila, a&nbsp;nachyli się w&nbsp;stronę Charlotte, wyceluje palcem w&nbsp;okno i&nbsp;szepnie konspiracyjnie: „Czy to nie Florian całuje się z&nbsp;kimś na zewnątrz?”. A&nbsp;kiedy ona się odwróci, dyskretnie wsunie nadajnik do jej torebki, wymyśli jakąś wymówkę i&nbsp;wyjdzie.</p>

    <p class="calibre8">&ndash;&nbsp;O! &ndash; rzuca podekscytowana Charlotte. &ndash; Znalazłam.</p>

    <p class="calibre8">River pochyla się w&nbsp;jej stronę, zdecydowany wykorzystać okazję. Otwiera usta, ale zanim zdąży cokolwiek powiedzieć, Charlotte przywiera do nich wargami. Z&nbsp;zaskoczenia omal nie wypuszcza nadajnika, lecz coś w&nbsp;jego głowie krzyczy: „Teraz! Zrób to!”. Niewiele myśląc, wsuwa rękę do torebki i&nbsp;wrzuca czarny krążek. Kiedy odsuwa się od Charlotte, kątem oka dostrzega jakiś błysk.</p>

    <p class="calibre8">Rozgląda się, szukając źródła światła, ale jeszcze zanim zobaczy skierowany na niego telefon, wie, kto właśnie zrobił mu zdjęcie.</p>

    <p class="calibre8">Vanessa wcale nie jest w&nbsp;Indiach. Stoi zaledwie metr od niego.</p>
  </section>
</div>


<div class="calibre1" id="calibre_link-34">
  <section type="chapter" role="doc-chapter" class="calibre">
    <h1 class="numer">Rozdział 27</h1>

    <h1 class="tytul">Alex</h1>

    <p class="font-bold">Poniedziałek, 16 października</p>

    <p class="tyt">Cztery dni do czyjejś śmierci…</p>

    <p class="calibre8">&ndash;&nbsp;Czy jest na świecie większa kretynka ode mnie? &ndash; Alex stoi w&nbsp;salonie i&nbsp;patrzy na siebie w&nbsp;lustrze. Jej odbicie też na nią spogląda, oskarżycielskim, gniewnym wzrokiem. &ndash; Nie. &ndash; Alex kręci głową, a&nbsp;kobieta w&nbsp;lustrze robi to samo. &ndash; Nie. Ty, Alexandro Jane Raynor, zdobywasz jebanego Oscara za bycie niewdzięczną suką.</p>

    <p class="calibre8">Wszystko wydarzyło się tak szybko &ndash; przeszłość przyćmiła teraźniejszość i&nbsp;opadły ją wspomnienia. Colin Sutherland. Colin Sutherland. Colin Sutherland. Jego imię nadal rozbrzmiewało w&nbsp;jej głowie, kiedy zadzwonił Sam i&nbsp;oświadczył jak gdyby nigdy nic, że namierzył jej brata, Bena, na Facebooku.</p>

    <p class="calibre8">&ndash;&nbsp;Wykrzykujesz przez sen jego imię. &ndash; Głos Sama brzęczał jej w&nbsp;uchu i&nbsp;rozsadzał czaszkę. &ndash; Zdawałaś sobie sprawę? Wiem, że mówiłaś, że nie chcesz go widzieć…</p>

    <p class="calibre8">Ach, jakże żałowała, że na czwartej randce z&nbsp;Samem upiła się i&nbsp;opowiedziała mu o&nbsp;bracie. Wyznała mu wszystko, nawet to, jak w&nbsp;jej dwudzieste urodziny pijany Ben cisnął jej w&nbsp;twarz oskarżenia. I&nbsp;jak następnego dnia, kiedy nie odbierała telefonu, zostawił jej na poczcie głosowej wiadomość z&nbsp;przeprosinami. Jak wysyłał jej kwiaty i&nbsp;dobijał się do jej drzwi, błagając, żeby go wpuściła. Jej serce pękło, kiedy oskarżył ją o&nbsp;śmierć rodziców, a&nbsp;za każdym razem, gdy próbował wszystko naprawić, zmieniało się w&nbsp;bryłę lodu. Jak po tym wszystkim miała spojrzeć mu w&nbsp;oczy, wiedząc, co Ben tak naprawdę myśli? Był tylko jeden sposób, żeby sobie z&nbsp;tym poradzić &ndash; musiała przekonać samą siebie, że brat też nie żyje.</p>

    <p class="calibre8">&ndash;&nbsp;…ale przemawia przez ciebie poczucie winy &ndash; ciągnął Sam. &ndash; A&nbsp;po tym wszystkim, co się ostatnio wydarzyło, myślę, że najwyższy czas, byś z&nbsp;nim porozmawiała, wybaczyła mu i&nbsp;przyjęła jego wsparcie.</p>

    <p class="calibre8">W końcu nie wytrzymała i&nbsp;cisnęła telefonem w&nbsp;drugi koniec pokoju. Nie zdążyła wziąć się w&nbsp;garść, gdy do salonu weszła Bridget i&nbsp;jak zwykle pełna ciepła i&nbsp;współczucia zaczęła mówić o&nbsp;Colinie Sutherlandzie i&nbsp;o&nbsp;tym, że wyobraża sobie, co Alex czuje.</p>

    <p class="calibre8">Zagnieździł się w&nbsp;jej mózgu, odkąd Bridget powiedziała, że zobaczyła go przed komisariatem. Złośliwy i&nbsp;śmiertelny jak guz albo zakrzep, owinięty w&nbsp;mnóstwo pytań. Jak udało mu się stalkować ją z&nbsp;więzienia? Czy miał telefon komórkowy? Przekonał kogoś, żeby ją odnaleźć, śledzić, zostawiać „prezenty” na progu jej mieszkania? Skorumpowanego gliniarza, byłego więźnia, własnego syna? Zna jej adres. Widział Sama w&nbsp;jej mieszkaniu. Czekał na odpowiednią chwilę, żeby zacząć ją prześladować, nękać, zabić ją za to, że wsadziła go za kratki.</p>

    <p class="calibre8">Colin Sutherland, Colin Sutherland, Colin Sutherland.</p>

    <p class="calibre8">Nawrzeszczała na Bridget, kazała jej się wynosić. Nie dlatego, że tamta zrobiła coś nie tak, ale po to, żeby już jej nie słuchać. Pragnęła, by dzwon w&nbsp;jej głowie przestał bić, by mogła zrzucić utkany z&nbsp;przeszłości koc i&nbsp;by w&nbsp;końcu mogła się napić, pokrzyczeć i&nbsp;odetchnąć.</p>

    <p class="calibre8">Teraz opada na kanapę, przez kilka sekund leży bez ruchu, gapiąc się w&nbsp;pobielony sufit, po czym wstaje, idzie do kuchni, otwiera lodówkę, patrzy w&nbsp;zimną pustkę, zamyka lodówkę i&nbsp;wraca do sypialni. Na podłodze przy łóżku zauważa skarpetkę Sama i&nbsp;pochyla się, żeby ją podnieść. Przypomina sobie, jak pierwszy raz się kochali, cztery miesiące temu, na pierwszej randce.</p>

    <p class="calibre8">Nazwała go wtedy zboczeńcem, bo został w&nbsp;skarpetkach, a&nbsp;on się roześmiał i&nbsp;wciąż pochylony nad nią, zdjął je, trąc palcami jednej nogi o&nbsp;kostkę drugiej, jak pies, który się drapie. Nie pamięta, co wtedy powiedziała ani co on odpowiedział, ale pamięta, jak ramiona mu się ugięły i&nbsp;jak zaśmiewali się do rozpuku, kiedy na nią opadł.</p>

    <p class="calibre8">Poznali się trzy dni wcześniej na imprezie u&nbsp;znajomego i&nbsp;w&nbsp;pierwszej chwili go nie polubiła. Był głośny, bezczelny i&nbsp;pewny siebie; należał do tych, którzy jeśli coś opowiadają, mówią tak głośno, żeby słyszał ich cały pokój, i&nbsp;pławią się w&nbsp;blasku zwróconych na nich oczu. Z&nbsp;pustym kieliszkiem w&nbsp;dłoni wymknęła się do kuchni, nadal wkurzona na złośliwy komentarz Conrada podczas próby czytanej. Sam wyszedł za nią i&nbsp;stanął przy zlewie, kiedy sięgnęła po najbliższą butelkę wina i&nbsp;nalała sobie do kieliszka.</p>

    <p class="calibre8">&ndash;&nbsp;Czy jeśli rozbawię cię w&nbsp;ciągu najbliższych trzech minut, umówisz się ze mną?</p>

    <p class="calibre8">&ndash;&nbsp;Nie. &ndash; Popatrzyła na niego.</p>

    <p class="calibre8">Z bliska jego brązowe oczy z&nbsp;opadającymi powiekami robiły wrażenie ciepłych i&nbsp;przyjaznych, a&nbsp;gdy się uśmiechał, w&nbsp;pyzatych policzkach pojawiały się dołeczki. Był wysoki, ciemnowłosy i&nbsp;choć nie należał do najprzystojniejszych, nie mogła zaprzeczyć, że wydał się jej niedorzecznie atrakcyjny. Irytował ją, zwłaszcza że był komikiem, a&nbsp;ona miała w&nbsp;życiu aż za wiele dramatów.</p>

    <p class="calibre8">&ndash;&nbsp;Serio? &ndash; zapytał. &ndash; Jesteś pewna?</p>

    <p class="calibre8">&ndash;&nbsp;Tak.</p>

    <p class="calibre8">&ndash;&nbsp;W&nbsp;porządku. &ndash; Odwrócił się do wyjścia, ale w&nbsp;drzwiach jeszcze się zatrzymał i&nbsp;spojrzał na nią. &ndash; Czy ktoś ci dzisiaj mówił, jak pięknie wyglądasz?</p>

    <p class="calibre8">&ndash;&nbsp;Nie. &ndash; Przewróciła oczami.</p>

    <p class="calibre8">Oparł się o&nbsp;futrynę w&nbsp;idiotycznej pozie komika.</p>

    <p class="calibre8">&ndash;&nbsp;No cóż. Jutro mi się poszczęści.</p>

    <p class="calibre8">Mimo woli roześmiała się, ale szybko rzuciła:</p>

    <p class="calibre8">&ndash;&nbsp;To nie znaczy, że pójdę z&nbsp;tobą na randkę.</p>

    <p class="calibre8">Zerknął na zegarek.</p>

    <p class="calibre8">&ndash;&nbsp;Mam jeszcze minutę i&nbsp;czterdzieści siedem sekund, żeby przekonać cię do zmiany zdania. Puk, puk…</p>

    <p class="calibre8">Alex pada na łóżko ze skarpetką przyciśniętą do piersi. Jaką trzeba być suką, żeby odepchnąć mężczyznę, który potrafi rozśmieszyć cię do łez? Który słucha cię, kiedy świrujesz, który chce cię chronić i&nbsp;tuli w&nbsp;nocy, kiedy z&nbsp;krzykiem budzisz się z&nbsp;koszmaru. Jakim trzeba być zjebem, żeby nawrzeszczeć na kogoś, kto odnajduje twojego brata, ponieważ człowiek, który zamordował twoich rodziców, wyszedł właśnie z&nbsp;więzienia?</p>

    <p class="calibre8">Nic dziwnego, że Ben nie rozmawiał z&nbsp;nią od piętnastu lat. Setki razy myślała o&nbsp;tym, żeby się z&nbsp;nim skontaktować, ale jego milczenie mówi jej wszystko, co powinna wiedzieć. Każdy normalny człowiek trzymałby się od niej z&nbsp;daleka. Nigdy dotąd nie myślała o&nbsp;sobie, że jest toksyczna, ale musi taka być, prawda? Przyciąga do siebie ludzi, a&nbsp;potem ich odpycha. Stworzyła grupę na WhatsAppie, żeby mieć wsparcie, i&nbsp;jak im dziękuje? Wrzeszczy na Bridget, która wspiera ją w&nbsp;trakcie doła i&nbsp;odwozi do domu, bo się o&nbsp;nią martwi. A&nbsp;Riverowi Alex powtarza, że jest dupkiem. Jedyną osobą, której jeszcze nie zraniła, jest Lucy, ale to pewnie tylko kwestia czasu.</p>

    <p class="calibre8">Zerka na zegarek przy łóżku &ndash; 21.30 &ndash; i&nbsp;bierze telefon, żeby sprawdzić, czy są jakieś wiadomości od Lucy albo pozostałych. O&nbsp;18.05 Lucy napisała na czacie: <span class="sms">Już nie chcę być częścią tej grupy. Moje zdrowie psychiczne tego nie wytrzyma. Wybieram się do rodziców. Mam nadzieję, że będziecie bezpieczni.</span> Alex natychmiast do niej zadzwoniła, ale Lucy nie odebrała &ndash; i&nbsp;nie odpisała na żadną z&nbsp;jej wiadomości.</p>

    <p class="calibre8">Co przydarzyło się Lucy od czasu, gdy Alex wyszła z&nbsp;jej mieszkania, do 18.05, kiedy odezwała się na grupie? Im dłużej o&nbsp;tym myśli, tym dziwniejsza wydaje się ta wiadomość. Grupa jest dla Lucy i&nbsp;dla nich wszystkich czymś w&nbsp;rodzaju liny ratunkowej. Czy naprawdę odeszłaby tak po prostu, wiedząc, że za cztery dni jedno z&nbsp;nich może umrzeć?</p>

    <p class="calibre8">Sprawdza, kiedy Lucy ostatni raz logowała się na WhatsAppie, i&nbsp;ogarnia ją strach.</p>

    <p class="calibre8">18.15. Niemal dokładnie o&nbsp;tej samej godzinie przestała odpisywać Natalie. W&nbsp;jednej chwili udzielała się na czacie, a&nbsp;w&nbsp;następnej zniknęła.</p>

    <p class="calibre8">Alex dzwoni do Lucy przez WhatsAppa, ale po kilku sygnałach połączenie zostaje przerwane. <span class="sms">Gdzie jesteś?</span> &ndash; pisze. <span class="sms">Zadzwoń do mnie ASAP.</span> Pojawia się jeden ptaszek, nie dwa.</p>

    <p class="calibre8">Kurwa. Kurwa.</p>

    <p class="calibre8">Dzwoni do Lucy na telefon i&nbsp;łączy się z&nbsp;pocztą głosową.</p>

    <p class="calibre8">&ndash;&nbsp;Lucy, tu Alex. Gdzie jesteś? Rozumiem, że chcesz opuścić grupę, ale, proszę, oddzwoń do mnie.</p>

    <p class="calibre8">Zaraz potem pisze wiadomość na grupie.</p>

    <p class="calibre8"><span class="sms">Bridget, River &ndash; czy któreś z&nbsp;was miało kontakt z&nbsp;Lucy, odkąd napisała, że chce opuścić grupę? Nie logowała się na WhatsAppie od 18.15 i&nbsp;zaczynam się martwić. Bridget, ty wiesz, gdzie ona mieszka. Możesz sprawdzić, czy nadal tam jest? Albo podaj mi adres, sama tam pojadę (przepraszam, że wcześniej zachowałam się jak totalna suka. To nie twoja wina).</span></p>

    <p class="calibre8">Przy wiadomości pojawia się jeden ptaszek &ndash; znak, że została wysłana, ale nie jest dostarczona. Co się dzieje? Gdzie są wszyscy? Zupełnie jakby zapadli się pod ziemię.</p>
  </section>
</div>


<div class="calibre1" id="calibre_link-35">
  <section type="chapter" role="doc-chapter" class="calibre">
    <h1 class="numer">Rozdział 28</h1>

    <h1 class="tytul">River</h1>

    <p class="font-bold">Poniedziałek, 16 października</p>

    <p class="tyt">Cztery dni do czyjejś śmierci…</p>

    <p class="calibre8">Później, gdy burza w&nbsp;głowie Rivera Scotta-Tylera nieco ucichnie, będzie się zastanawiał, dlaczego nie zadzwonił na policję, kiedy zobaczył Vanessę stojącą pośrodku pubu, z&nbsp;telefonem w&nbsp;ręce. Teraz jednak nie myśli logicznie. Zrywa się na równe nogi i&nbsp;wrzeszczy:</p>

    <p class="calibre8">&ndash;&nbsp;Daj mi ten telefon! &ndash; Próbuje wyrwać jej z&nbsp;dłoni białego iPhone’a, ale ona robi unik i&nbsp;go chowa.</p>

    <p class="calibre8">&ndash;&nbsp;Zabieraj ode mnie łapy! &ndash; Vanessa rozgląda się, sprawdzając, czy mają publiczność, i&nbsp;zniża głos do szeptu, który tylko on jest w&nbsp;stanie usłyszeć. &ndash; Jeśli mnie tkniesz, dopilnuję, żebyś dostał łomot.</p>

    <p class="calibre8">Groźba jest jak cios w&nbsp;piersi i&nbsp;River zatacza się do tyłu. Vanessa nie blefuje &ndash; w&nbsp;obecności tych wszystkich ludzi nazwie go przestępcą seksualnym, a&nbsp;oni uwierzą filigranowej słodkiej kobiecie o&nbsp;zmysłowym głosie Marilyn Monroe. To właśnie ten głos zwrócił jego uwagę w&nbsp;pierwszej kolejności, wabił go niczym syreni śpiew. Dopiero rok później River odkrył, że to, co tak bardzo go urzekło, było w&nbsp;rzeczywistości bronią, narzędziem, które miało go rozbroić i&nbsp;zwieść. Wystarczy, że Vanessa przekona o&nbsp;swoich kłopotach jakiegoś wkurzonego kolesia z&nbsp;kompleksem bohatera, a&nbsp;River będzie miał przerąbane.</p>

    <p class="calibre8">&ndash;&nbsp;Usuń to zdjęcie. &ndash; Oddycha płytko przez nos, próbując pohamować gniew, ale cały się trzęsie.</p>

    <p class="calibre8">&ndash;&nbsp;Jakie zdjęcie? &ndash; Vanessa uśmiecha się, uroczo wydymając usta.</p>

    <p class="calibre8">Chce go sprowokować, chce, żeby się wściekł i&nbsp;stracił panowanie nad sobą. Oczy jej lśnią i&nbsp;River czuje, że opuszcza go pewność siebie. Nigdy w&nbsp;życiu nie nienawidził nikogo tak bardzo, jak nienawidzi jej w&nbsp;tej chwili.</p>

    <p class="calibre8">&ndash;&nbsp;Wszystko w&nbsp;porządku, skarbie? &ndash; Charlotte podchodzi do nich i&nbsp;zatacza się tak bardzo, że musi przytrzymać się jego ramienia.</p>

    <p class="calibre8">Vanessa spogląda na nią jak na intruza. Wciąż się uśmiecha, ale wargi ma ściągnięte.</p>

    <p class="calibre8">&ndash;&nbsp;Przerzuciłeś się na starsze kobiety, River? Co na to Meg?</p>

    <p class="calibre8">&ndash;&nbsp;Kim jest Meg, Bryan? &ndash; pyta Charlotte, przyglądając się mu; podczas pocałunku rozmazała jej się szminka.</p>

    <p class="calibre8">River ociera sobie usta dłonią i&nbsp;widzi na niej czerwone ślady.</p>

    <p class="calibre8">&ndash;&nbsp;Może zamówisz nam jeszcze po drinku? &ndash; Wyjmuje z&nbsp;portfela banknot dwudziestofuntowy, obraca Charlotte w&nbsp;stronę baru i&nbsp;lekko ją popycha.</p>

    <p class="calibre8">Kobieta zapomina o&nbsp;swoim pytaniu i&nbsp;chwiejąc się na boki niczym nakręcany robot, rusza w&nbsp;stronę kontuaru.</p>

    <p class="calibre8">&ndash;&nbsp;To nie tak, jak mogłoby się wydawać. &ndash; River znów spogląda na swoją byłą. &ndash; I&nbsp;dobrze o&nbsp;tym wiesz.</p>

    <p class="calibre8">&ndash;&nbsp;Kim jestem, żeby to oceniać? &ndash; Vanessa kołysze się na piętach. &ndash; To nie przede mną musisz się tłumaczyć. Jestem pewna, że Meg zrozumie.</p>

    <p class="calibre8">River wzdryga się, jakby go uderzyła.</p>

    <p class="calibre8">&ndash;&nbsp;Wysłałaś jej zdjęcie?</p>

    <p class="calibre8">&ndash;&nbsp;Szybka jestem, co? &ndash; odpowiada z&nbsp;uśmiechem Vanessa. &ndash; Dobrze, że ją zdradzasz. Nie będę musiała jej zabijać, kiedy cię zostawi. Przekonasz się, jak to jest stracić kogoś, kogo kochasz.</p>

    <p class="calibre8">&ndash;&nbsp;Ty pieprzona dziwko!</p>

    <p class="calibre8">River rzuca się na nią i&nbsp;próbuje chwycić ją za gardło. W&nbsp;głowie ma mętlik, ślepa furia zagłuszyła wszelką logikę i&nbsp;poczucie kontroli. Chce zrobić Vanessie krzywdę, udusić ją, zetrzeć jej z&nbsp;twarzy ten uśmieszek. Chce, żeby umarła. Dobiegający gdzieś z&nbsp;tyłu gwałtowny jęk przerażenia przebija się przez biały szum w&nbsp;jego głowie i&nbsp;River puszcza szyję Vanessy. Jego palce pozostawiły na jej skórze czerwony ślad.</p>

    <p class="calibre8">W pubie wybucha wrzawa. Słychać podniesione kobiece głosy, szuranie krzeseł na drewnianej podłodze i&nbsp;czyjś krzyk: „Niech ktoś wezwie policję!”.</p>

    <p class="calibre8">Vanessa przyciska dłoń do szyi, a&nbsp;w&nbsp;jej oczach pojawia się figlarny błysk.</p>

    <p class="calibre8">&ndash;&nbsp;Radzę ci, żebyś uciekał &ndash; rzuca.</p>

    <p class="text-center">• • •</p>

    <p class="calibre8">River szarpnięciem otwiera drzwi do mieszkania, potyka się, bo nogi odmawiają mu posłuszeństwa, i&nbsp;opiera o&nbsp;ścianę. Nabiera gwałtownie powietrza jak tonący człowiek i&nbsp;przyciska dłoń do piersi, chcąc uspokoić galopujące serce. Nie pamięta, kiedy ostatnio w&nbsp;ogóle biegł, nie mówiąc o&nbsp;dystansie dziesięciu kilometrów. Kręci mu się w&nbsp;głowie, aż boi się, że zemdleje. Kiedy lawirując między imprezowiczami i&nbsp;turystami, biegł po Oxford Street, jechał za nim radiowóz na sygnale. W&nbsp;pewnej chwili River zatrzymał się i&nbsp;podniósł ręce nad głowę, ale auto przemknęło obok niego. Wtedy się rozpłakał. Szlochając, stał na ulicy, wśród ludzi, którzy zerkali w&nbsp;jego stronę, lecz szli dalej, przekonani, że to jeszcze jeden dziwak. Chciał tylko wrócić do domu, do Meg, i&nbsp;wszystko naprawić. Byłoby szybciej, gdyby wsiadł do metra, ale czuł, że nie da rady ustać ani usiedzieć w&nbsp;jednym miejscu. Musiał być w&nbsp;ruchu. Walcz albo zwiewaj. Nawet gdyby Vanessa nie kazała mu uciekać, i&nbsp;tak by to zrobił.</p>

    <p class="calibre8">Teraz, kiedy krew przestaje mu dudnić w&nbsp;uszach, River nasłuchuje odgłosów krzątania się Meg po domu: dźwięków telewizora, brzęku garnków i&nbsp;rondli w&nbsp;kuchni, terkotania maszyny do szycia w&nbsp;sypialni, szumu wody pod prysznicem. Ale w&nbsp;mieszkaniu panuje cisza. River pociąga nosem i&nbsp;wyczuwa w&nbsp;powietrzu delikatną woń dania z&nbsp;mięsem. Chili con carne? Spaghetti bolognese? Na drżących nogach idzie do kuchni i&nbsp;włącza światło. Na małym stoliku przy oknie stoi talerz spaghetti z&nbsp;pulpecikami, z&nbsp;widelcem po jednej i&nbsp;nożem po drugiej stronie. Naczynia zostały umyte, a&nbsp;na ociekaczu przy zlewie schną patelnia, rondel, deska do krojenia i&nbsp;noże.</p>

    <p class="calibre8">Drzwi do salonu są otwarte i&nbsp;chociaż w&nbsp;pokoju jest ciemno, River zapala światło i&nbsp;zagląda do środka. Koc, pod którym zwykle tulą się do siebie wieczorami, leży rozłożony na oparciu kanapy.</p>

    <p class="calibre8">&ndash;&nbsp;Meg?</p>

    <p class="calibre8">Mija ciemną łazienkę, nawet do niej nie zaglądając, otwiera drzwi do sypialni i&nbsp;włącza światło. Jego serce skuwa lód, kiedy rozgląda się po niewielkim pomieszczeniu. Drzwi do szafy są otwarte, zniknęła walizka. River próbuje opanować strach, tłumaczy sobie, że może Meg pojechała na szkolenie, o&nbsp;którym zapomniała mu powiedzieć, albo do Bournemouth odwiedzić mamę. Czuje, że telefon wibruje mu w&nbsp;kieszeni, i&nbsp;szybko go wyciąga. To na pewno ona, dzwoni, żeby wyjaśnić, gdzie jest.</p>

    <p class="calibre8">Ale to nie esemes od niej, tylko wiadomość od Alex na WhatsAppie. River nawet jej nie czyta, bo jego wzrok zatrzymuje się na nieprzeczytanym esemesie od Meg. Musiał go dostać, kiedy biegł. Był tak skupiony na tym, żeby dotrzeć do domu, że nie poczuł wibracji telefonu.</p>

    <p class="calibre8">Otwiera wiadomość i&nbsp;czyta ją raz za razem, ale słowa Meg pozostają niezmienne.</p>

    <p class="sms2">Nie wiem, River, kim jest kobieta, z&nbsp;którą się całowałeś, ani co kombinujesz, i&nbsp;chyba wcale nie chcę wiedzieć. Vanessa dopięła swego. Dłużej nie dam rady. Zatrzymam się u&nbsp;przyjaciółki. Nie próbuj mnie szukać ani się ze mną kontaktować. Za jakiś czas sama się odezwę. Na razie potrzebuję przestrzeni.</p>
  </section>
</div>


<div class="calibre1" id="calibre_link-36">
  <section type="chapter" role="doc-chapter" class="calibre">
    <h1 class="numer">Rozdział 29</h1>

    <h1 class="tytul">Lucy</h1>

    <p class="font-bold">Poniedziałek, 16 października</p>

    <p class="tyt">Cztery dni do czyjejś śmierci…</p>

    <p class="calibre8">Lucy jęczy, kiedy powoli odzyskuje przytomność i&nbsp;dotyka ręką szyi. Dlaczego tak boli? Powieki jej opadają, a&nbsp;myśli dryfują gdzieś między dezorientacją a&nbsp;niepokojem. Czyżby we śnie naciągnęła mięsień? Całe ciało ma obolałe. Dlaczego…</p>

    <p class="calibre8">&ndash;&nbsp;Au! &ndash; krzyczy, kiedy lewą stroną głowy uderza o&nbsp;coś twardego i&nbsp;ból wbija się w&nbsp;jej czaszkę niczym odłamki szkła.</p>

    <p class="calibre8">Szarpie się i&nbsp;znowu w&nbsp;coś uderza, otwiera oczy i&nbsp;mruga, ale otacza ją ciemność. Jest w&nbsp;jakimś szybko jadącym samochodzie. Czy to możliwe, że zasnęła? Kiedy opiera rękę na schowku przed sobą, z&nbsp;prawej strony słyszy rozbawione parsknięcie.</p>

    <p class="calibre8">Wracają wspomnienia: spakowała się, zaniosła walizki do samochodu, wróciła po kurtkę. I&nbsp;wtedy Marcus zagrodził jej drogę, spojrzał na nią z&nbsp;góry, chwycił ją i&nbsp;cisnął nią o&nbsp;ścianę.</p>

    <p class="calibre8">&ndash;&nbsp;Wyluzuj. &ndash; Kładzie jej rękę na udzie i&nbsp;ściska delikatnie. Zachowuje się, jakby byli dwojgiem zakochanych, którzy wybierają się na wakacje, a&nbsp;nie jak ktoś, kto napadł ją i&nbsp;porwał. &ndash; Ciepło ci? Jak chcesz, mogę podkręcić ogrzewanie.</p>

    <p class="calibre8">Lucy szuka dłonią klamki, instynkt podpowiada jej, że powinna się stąd wydostać, wyskoczyć, ale jadą autostradą, wśród innych samochodów. Gdyby teraz wyskoczyła, nie przeżyłaby. Cofa rękę, sięga po leżącą na kolanach kurtkę i&nbsp;zarzuca ją na ramiona. Nie dlatego, że jej zimno, tylko po to, by zasłonić się przed wzrokiem Marcusa.</p>

    <p class="calibre8">&ndash;&nbsp;Natychmiast odwieź mnie z&nbsp;powrotem.</p>

    <p class="calibre8">Kolejne parsknięcie, tym razem słychać w&nbsp;nim kpinę.</p>

    <p class="calibre8">&ndash;&nbsp;Wybieramy się na wakacje, pamiętasz?</p>

    <p class="calibre8">&ndash;&nbsp;Nie musisz tego robić. Możemy… &ndash; Szuka w&nbsp;myślach czegokolwiek, co przekona go, żeby zawrócił. &ndash; Możemy pojechać do mnie i… napić się herbaty albo drinka. Porozmawiamy o&nbsp;tym, zastanowimy się, co poszło nie tak i&nbsp;kiedy wszystko się posypało.</p>

    <p class="calibre8">&ndash;&nbsp;Moim zdaniem posypało się, kiedy mnie zostawiłaś &ndash; rzuca Marcus z&nbsp;taką złością, że Lucy tężeje.</p>

    <p class="calibre8">&ndash;&nbsp;Wiem, masz rację. Ale gdybyśmy…</p>

    <p class="calibre8">&ndash;&nbsp;Porozmawiamy w&nbsp;domku.</p>

    <p class="calibre8">Wygląda przez okno i&nbsp;szuka wzrokiem drogowskazów, które powiedzą jej, dokąd jadą, ale właściwie jest tego pewna. Już wcześniej była w&nbsp;domku jego babci. Choć słowo „domek” nie pasuje do rezydencji z&nbsp;pięcioma sypialniami w&nbsp;Newton Abbot, otoczonej prawie trzema hektarami lasów, z&nbsp;widokiem na Dartmoor. Po śmierci babci dom odziedziczył ojciec Marcusa i&nbsp;rodzina jeździ tam na wakacje. Jeśli to tam teraz pędzą, będzie kompletnie odcięta od świata. Nawet gdyby krzyczała, nikt jej nie usłyszy.</p>

    <p class="calibre8">&ndash;&nbsp;Nie znajdziesz go &ndash; mówi Marcus, kiedy Lucy sięga pod nogi i&nbsp;szuka torby. &ndash; Ja mam twój telefon.</p>

    <p class="calibre8">&ndash;&nbsp;Proszę… tylko… tylko pozwól mi zadzwonić do mamy. Miałam jechać do domu. Będzie się martwiła.</p>

    <p class="calibre8">Zapada pełna napięcia cisza. Lucy wyczuwa jego złość, widzi ją w&nbsp;jego zaciśniętych szczękach.</p>

    <p class="calibre8">&ndash;&nbsp;Czyli nie wybierałaś się na wakacje? Kolejne kłamstwo, Lucy. Ty naprawdę nie wiesz, kiedy przestać.</p>

    <p class="calibre8">Lucy zerka ukradkiem, czy w&nbsp;jego kieszeni nie ma czegoś, co kształtem przypomina telefon.</p>

    <p class="calibre8">&ndash;&nbsp;Będzie się o&nbsp;mnie martwiła i&nbsp;zadzwoni na policję.</p>

    <p class="calibre8">&ndash;&nbsp;Nie zrobi tego. Wysłałaś jej wiadomość, że zmieniłaś plany i&nbsp;wyjeżdżasz z&nbsp;koleżankami na urlop, żeby się odstresować.</p>

    <p class="calibre8">&ndash;&nbsp;Nie uwierzy. Płakałam, kiedy do niej dzwoniłam. Będzie chciała ze mną porozmawiać, sprawdzić, czy nic mi nie jest.</p>

    <p class="calibre8">&ndash;&nbsp;Jesteś pewna? &ndash; Na jego ustach błąka się uśmieszek. &ndash; Moim zdaniem chyba jej ulżyło. Napisała, że wakacje z&nbsp;przyjaciółkami to dobry pomysł i&nbsp;że tego właśnie ci trzeba. Prosiła tylko, żebyś zadzwoniła do niej, jak wrócisz.</p>

    <p class="calibre8">&ndash;&nbsp;Nie wierzę ci.</p>

    <p class="calibre8">&ndash;&nbsp;Uprzedzała też, że w&nbsp;Kumbrii różnie bywa z&nbsp;zasięgiem i&nbsp;żebyś się nie martwiła, jeśli nie będziesz mogła się dodzwonić. &ndash; Marcus włącza kierunkowskaz w&nbsp;lewo i&nbsp;zjeżdża z&nbsp;autostrady. &ndash; A&nbsp;przy okazji, całkiem niezła ta wasza grupa na WhatsAppie. Mali szpiedzy, nie ma co. Śledzicie niewinnych ludzi i&nbsp;zakłócacie im życie. Do nich też wysłałem wiadomość.</p>

    <p class="calibre8">Lucy sztywnieje, strach ścina jej krew w&nbsp;żyłach.</p>

    <p class="calibre8">&ndash;&nbsp;Spotkałem Alex na siłowni. Słaba z&nbsp;niej aktorka. Wiedziałem, że ją wysłałaś. Dziwne, że to ona ma mnie za zjeba, skoro sama podrzuca ludziom nadajniki. Ile zostało wam czasu, zanim któreś z&nbsp;was umrze? Trzy dni? Cztery? &ndash; Marcus zerka na nią z&nbsp;ukosa. &ndash; Ciekawe, kto wysłał tamte kwiaty.</p>
  </section>
</div>


<div class="calibre1" id="calibre_link-37">
  <section type="chapter" role="doc-chapter" class="calibre">
    <h1 class="numer">Rozdział 30</h1>

    <h1 class="tytul">Bridget</h1>

    <p class="font-bold">Poniedziałek, 16 października</p>

    <p class="tyt">Cztery dni do czyjejś śmierci…</p>

    <p class="calibre8">Bridget wchodzi do mieszkania i&nbsp;włącza światło.</p>

    <p class="calibre8">&ndash;&nbsp;Gary? Jesteś w&nbsp;domu?</p>

    <p class="calibre8">Już kiedy wypowiada te słowa, wie, że go nie ma. Gary ostatnio rzadko bywa w&nbsp;domu. Bridget zdejmuje kurtkę i&nbsp;czapkę, wiesza je w&nbsp;przedpokoju i&nbsp;idzie do kuchni. Nastawia czajnik, wyjmuje z&nbsp;szafki kubek (tani, ale gustowny) i&nbsp;siada przy stole. W&nbsp;tej samej chwili w&nbsp;jej torebce pika telefon. Ma nadzieję, że to nie znowu Alex. Przeczytała jej ostatnią wiadomość, kiedy tylko zaparkowała furgonetkę &ndash; napisane w&nbsp;pośpiechu, kompletnie nieszczere przeprosiny. Już drugi raz Alex przeprasza za swoje zachowanie: najpierw za to, że zostawiła ją w&nbsp;restauracji, a&nbsp;teraz za to, że kazała Lucy się odpieprzyć i&nbsp;wyrzuciła ją z&nbsp;mieszkania.</p>

    <p class="calibre8">„Upiorne”. To słowo, wypowiedziane głosem Alex, rozbrzmiewa jej w&nbsp;głowie. „To, jak za mną chodzisz”. Bridget nie wyrzuciła Lucy ze swojego mieszkania i&nbsp;jej nie zwymyślała. Pozwoliła jej zostać na noc. Sięga po ręcznik papierowy i&nbsp;wyciera oczy. Co jest upiornego w&nbsp;tym, że próbuje pomóc? Lucy niemal od niej uciekła, Gary właściwie z&nbsp;nią nie rozmawia, a&nbsp;Charlotte prawie ją dźgnęła jej własnym sekatorem. Co z&nbsp;nią nie tak, że ludzie tak bardzo jej nie lubią?</p>

    <p class="calibre8">Głośno wydmuchuje nos. Nadal nie ma wiadomości od Rivera. Dochodzi dwudziesta druga, zajęcia z&nbsp;salsy powinny się skończyć już pół godziny temu. Niedługo będzie musiała wyjść, żeby zdążyć do Lucy na wpół do jedenastej, ale jeśli Rivera nie będzie, nie ma sensu, żeby tam jechała. Potrzeba ich obojga, żeby przekonać Lucy do pójścia na policję.</p>

    <p class="calibre8">Może nie dotarł na zajęcia? A&nbsp;może Charlotte się nie pojawiła? Otwiera aplikację i&nbsp;czeka, aż się załaduje. To River wpadł na pomysł, żeby dać jej kod, zanim podrzuci nadajnik. Jack Solomons Club, Great Windmill Street. A&nbsp;więc jest na zajęciach salsy, tylko kto ma nadajnik &ndash; ona czy on?</p>

    <p class="calibre8"><span class="sms">Wszystko w&nbsp;porządku, River?</span> &ndash; pisze prywatną wiadomość i&nbsp;czeka. Pojawiają się dwa ptaszki, ale River nie odpisuje. Dobija ją to, że nie wie, co się wydarzyło. River musi podrzucić nadajnik Charlotte, bo Bridget musi wiedzieć, gdzie jest jej stalkerka.</p>

    <p class="calibre8">Poirytowana otwiera czat grupowy i&nbsp;klika imię Lucy. Według aplikacji nie logowała się na WhatsAppie od 18.15. Tę samą godzinę podała Alex. Bridget obgryza paznokcie; czajnik wyłącza się z&nbsp;kliknięciem. Może być wiele powodów, dlaczego Lucy nie zaglądała na WhatsAppa przez ostatnie trzy i&nbsp;pół godziny &ndash; mogła zgubić telefon, rozładował się jej, siedzi gdzieś, gdzie nie ma zasięgu &ndash; ale żaden z&nbsp;nich nie uspokaja Bridget. Musi do niej zajrzeć i&nbsp;upewnić się, że nic jej nie jest.</p>

    <p class="text-center">• • •</p>

    <p class="calibre8">Na ulicy, przy której mieszka Lucy, jest cicho i&nbsp;spokojnie. W&nbsp;większości domów światła są pogaszone, a&nbsp;kiosk na rogu jest zamknięty. Brzęcząca lampa uliczna rzuca na chodnik słabe pomarańczowe światło, kiedy Bridget wysiada z&nbsp;vana. Wzdycha cicho i&nbsp;rozgląda się uważnie.</p>

    <p class="calibre8">Idzie kilka metrów i&nbsp;zatrzymuje się przy furtce przed schodami prowadzącymi w&nbsp;dół, do mieszkania Lucy. Natalie też mieszkała w&nbsp;suterenie. Na myśl o&nbsp;tym Bridget czuje ciarki, więc szybko odpycha to skojarzenie.</p>

    <p class="calibre8">Furtka jest otwarta, ale to nie budzi jej niepokoju. Jedyną znaną jej osobą, która miała obsesję na punkcie zamykania furtek i&nbsp;bram, była jej matka. Warczała na gości, żeby zamykali furtkę, i&nbsp;złościła się, kiedy listonosz albo robotnicy zostawiali ją otwartą. Marjorie Bauer pod wieloma względami była dziwna, a&nbsp;dzieciństwo Bridget nie należało do specjalnie szczęśliwych, ale to wspomnienie budzi w&nbsp;niej dziwną nostalgię i&nbsp;smutek, jakich nie czuła od lat.</p>

    <p class="calibre8">Włącza latarkę w&nbsp;telefonie, idzie w&nbsp;dół po schodach, przecina wąskie brukowane patio i&nbsp;staje przed drzwiami. Które są uchylone.</p>

    <p class="calibre8">&ndash;&nbsp;Lucy?</p>

    <p class="calibre8">Pchnięciem otwiera je szerzej i&nbsp;ogląda się. Nie może się pozbyć złowrogiego uczucia, że ktoś tu jest i&nbsp;obserwuje każdy jej ruch.</p>

    <p class="calibre8">&ndash;&nbsp;Lucy?</p>

    <p class="calibre8">Wchodzi do mieszkania, zamyka za sobą drzwi i&nbsp;zaraz znów je otwiera. Nie wie, co gorsze: bycie uwięzioną w&nbsp;mieszkaniu z&nbsp;kimś strasznym czy bycie śledzoną przez kogoś strasznego.</p>

    <p class="calibre8">Włącza światło w&nbsp;salonie i&nbsp;rozgląda się. Była u&nbsp;Lucy tylko raz, kiedy zabierała ją i&nbsp;Rivera w&nbsp;drodze do Highgate Wood. Spędziła w&nbsp;korytarzu zaledwie kilka chwil, ale czekając na Lucy, zajrzała do salonu. Wszystko wygląda tak, jak zapamiętała. Chociaż nie, niezupełnie. Wtedy było tu kilka roślin, na kominku i&nbsp;na parapecie. Teraz ich nie ma, a&nbsp;w&nbsp;miejscach, gdzie stały doniczki, leżą drobne grudki ziemi. Bridget idzie dalej wąskim korytarzem, aż dociera do łazienki. Włącza światło. Zniknęły szczoteczka do zębów i&nbsp;pasta. Nie ma ich ani na półkach, ani w&nbsp;żadnej z&nbsp;szafek. Nie widzi też szamponu ani żelu pod prysznic. Może jej teoria, że Lucy zaszyła się gdzieś, gdzie brak zasięgu, była słuszna. Bridget idzie do sypialni i&nbsp;unosi brwi na widok otwartych szuflad i&nbsp;sterty ubrań na łóżku. Jeśli Lucy gdzieś wyjechała, to najwyraźniej bardzo się spieszyła.</p>

    <p class="calibre8">Bridget pobieżnie rozgląda się po kuchni, a&nbsp;gdy nie zauważa tam nic niezwykłego, czym prędzej idzie do wyjścia. Nie chce spędzać w&nbsp;mieszkaniu Lucy ani chwili dłużej, niż to konieczne. Kiedy wróci do samochodu, napisze do Alex i&nbsp;Rivera. Wychodzi na patio i&nbsp;zatrzaskuje za sobą drzwi (gdziekolwiek jest Lucy, przynajmniej nikt jej nie okradnie). Omiata patio światłem latarki, jeszcze raz się rozgląda: kosze stojące pod ścianą, przewrócona doniczka, z&nbsp;której ziemia wysypała się na płytki, i…</p>

    <p class="calibre8">Zbliża się do ściany, na której widać ciemną plamę, dotyka cegły i&nbsp;kieruje światło na opuszki palców. Jest wyschnięta i&nbsp;się kruszy… ale to na pewno krew.</p>
  </section>
</div>


<div class="calibre1" id="calibre_link-38">
  <section type="chapter" role="doc-chapter" class="calibre">
    <h1 class="numer1">Rozdział 31</h1>

    <p class="font-bold">Grupa na WhatsAppie: WSSP</p>

    <p class="twitter-bold">23.22</p>

    <p class="twitter"><span class="bold">Bridget:</span> Siedzę w&nbsp;samochodzie przed domem Lucy. Nie ma jej. Kiedy przyjechałam, drzwi były otwarte, wszystko wskazuje na to, że pakowała się w&nbsp;pośpiechu. Na patio leży roślina doniczkowa, którą musiała upuścić. Nie chcę siać paniki, ale na jednej ze ścian, na wysokości głowy, jest plama krwi.</p>

    <p class="twitter"><span class="bold">Alex:</span> Co się dzieje, kurwa? A&nbsp;jej samochód nie stoi pod domem?</p>

    <p class="twitter"><span class="bold">Bridget:</span> Nie widzę go.</p>

    <p class="twitter"><span class="bold">Alex:</span> Cholera. Myślisz, że Marcus ją znalazł? Jest tam jego motocykl?</p>

    <p class="twitter"><span class="bold">Bridget:</span> Jak wygląda?</p>

    <p class="twitter"><span class="bold">Alex:</span> Czarno-żółta Yamaha. Czarne opony z&nbsp;żółtymi felgami.</p>

    <p class="twitter"><span class="bold">Bridget:</span> Nie zauważyłam motocykla, ale jeszcze rozejrzę się po ulicy.</p>

    <p class="twitter-bold">23.38</p>

    <p class="twitter"><span class="bold">Bridget:</span> Znalazłam motocykl.</p>

    <p class="twitter"><span class="bold">Alex:</span> Możesz sprawdzić, czy pod siedzeniem jest nadajnik?</p>

    <p class="twitter-bold">23.43</p>

    <p class="twitter"><span class="bold">Bridget:</span> Niczego nie znalazłam.</p>

    <p class="twitter"><span class="bold">Alex:</span> Poświeciłaś sobie latarką w&nbsp;telefonie?</p>

    <p class="twitter"><span class="bold">Bridget:</span> Sprawdzę jeszcze raz.</p>

    <p class="twitter-bold">23.46</p>

    <p class="twitter"><span class="bold">Bridget:</span> Nic. Obszukałam cały motocykl i&nbsp;na pewno nie ma nadajnika.</p>

    <p class="twitter"><span class="bold">Alex:</span> Cholera. Albo spadł, albo on go znalazł. Mam nadzieję, że to pierwsze.</p>

    <p class="twitter"><span class="bold">River:</span> Nie spadł. Te magnesy są mocne.</p>

    <p class="twitter"><span class="bold">Alex:</span> Dorwał ją. Wiem, że ją dorwał. KURWA. Jeśli to on wysłał kwiaty, zabije ją.</p>

    <p class="twitter"><span class="bold">Bridget:</span> Musimy ją znaleźć!</p>

    <p class="twitter"><span class="bold">Alex:</span> Tylko jak? Co mamy zrobić?</p>

    <p class="twitter"><span class="bold">River:</span> Musimy to zgłosić na policję. Jak najszybciej.</p>

    <p class="twitter"><span class="bold">Alex:</span> Poczekaj, zanim zadzwonisz. Jesteś pewien? Ona nie chciała mieszać w&nbsp;to policji.</p>

    <p class="twitter"><span class="bold">Bridget:</span> Naprawdę muszę wam przypominać, że znalazłam krew na ścianie?</p>

    <p class="twitter"><span class="bold">River:</span> Zadzwonię do nich. Znajdziemy ją. I&nbsp;sprowadzimy do domu.</p>
  </section>
</div>


<div class="calibre1" id="calibre_link-39">
  <section type="chapter" role="doc-chapter" class="calibre">
    <h1 class="numer">Rozdział 32</h1>

    <h1 class="tytul">Lucy</h1>

    <p class="font-bold">Poniedziałek, 16 października</p>

    <p class="tyt">Cztery dni do czyjejś śmierci…</p>

    <p class="calibre8">Dochodzi dwudziesta trzecia, gdy Marcus wjeżdża na wyludnioną drogę prowadzącą do domu babci. Kiedy parkuje, światła reflektorów rozlewają się po asfalcie upiornym pomarańczowym blaskiem. Pobielony dom z&nbsp;trójkątnym spiczastym dachem i&nbsp;mniejszymi ostrymi daszkami nad gankiem, pokojem letnim i&nbsp;dobudówką, wydaje się większy, niż Lucy to zapamiętała. Zdenerwowana i&nbsp;zrozpaczona, prostuje się na fotelu pasażera; adrenalina buzuje jej w&nbsp;żyłach. Przywiózł ją tutaj, żeby ją zabić. Wiązanka była przeznaczona dla niej, podobnie jak kamień. Marcus czyhał na odpowiedni moment, pogrywał z&nbsp;nią, straszył ją i&nbsp;czekał, aż będzie mógł zaatakować. Ściska ją w&nbsp;gardle na myśl o&nbsp;Natalie, która stała pod drzwiami swojego domu, kiedy Jamie zaszedł ją od tyłu i&nbsp;zadźgał. Nie może pozwolić, żeby Marcus wprowadził ją do środka. Kiedy drzwi się za nimi zamkną, rozpocznie się odliczanie. Zabije ją za cztery dni; Bóg jeden wie, co zrobi.</p>

    <p class="calibre8">Jej jedyna nadzieja w&nbsp;tym, że zdoła uciec do najbliższego miasteczka, Chagford, oddalonego stąd o&nbsp;sześć kilometrów. Była tam z&nbsp;Marcusem mniej więcej rok temu i&nbsp;uznała, że jest czarujące, a&nbsp;maleńkie sklepiki z&nbsp;rękodziełem dodają mu uroku. Teraz stanie się jej schronieniem, pod warunkiem że jakoś tam dotrze. Nie ma pojęcia, co zrobi, gdy już jej się to uda. Może poszuka pubu i&nbsp;poprosi, by pozwolono jej skorzystać z&nbsp;telefonu. Albo zapuka do czyichś drzwi. Nie wie, do kogo zadzwoni i&nbsp;co zrobi później. Chce tylko przeżyć.</p>

    <p class="calibre8">Pod podeszwą jej prawego buta leży puszka odmrażacza do szyb. Lucy odkryła ją jakąś godzinę temu i&nbsp;przytrzymała stopą, żeby Marcus jej nie zauważył. Teraz, kiedy on wyłącza silnik, chowa do kieszeni kluczyki i&nbsp;odpina pas, Lucy szykuje się do ataku. Marcus zawsze otwierał jej i&nbsp;zamykał za nią drzwi samochodu. Za pierwszym razem &ndash; w&nbsp;taksówce, gdy wyskoczyli zabawić się na mieście &ndash; była zaskoczona, kiedy powiedział, żeby nie otwierała drzwi, bo on to zrobi. „Jesteś panem Darcy?” &ndash; spytała ze śmiechem, gdy podał jej rękę i&nbsp;pomógł wysiąść. „Tak nakazuje dobre wychowanie. &ndash; Na jego szyi wykwitły czerwone plamy. &ndash; Tata mnie tego nauczył”.</p>

    <p class="calibre8">Teraz, kiedy wysiada z&nbsp;samochodu i&nbsp;zamyka drzwi od strony kierowcy, wnętrze robi się ciemne. Lucy odpina pas i&nbsp;sięga pod nogi po puszkę odmrażacza, ale tak bardzo drżą jej ręce, że pojemnik wyślizguje jej się z&nbsp;palców. Sięga po nią znowu i&nbsp;tym razem chwyta ją mocno, a&nbsp;tymczasem Marcus obchodzi samochód. Jego buty chrzęszczą na wysypanym żwirem podjeździe. Gdy drzwi się otwierają, Lucy odwraca się w&nbsp;jego stronę, kryjąc prawą rękę &ndash; i&nbsp;puszkę &ndash; za plecami.</p>

    <p class="calibre8">&ndash;&nbsp;Pani. &ndash; Marcus kłania się z&nbsp;udawaną galanterią i&nbsp;wyciąga rękę.</p>

    <p class="calibre8">Lucy spuszcza wzrok, przekonana, że w&nbsp;jej oczach widać przerażenie, i&nbsp;podaje mu lewą rękę. Opuszcza stopy na żwirowy podjazd i&nbsp;gdy Marcus ściska jej dłoń, wyciąga przed siebie prawą rękę i&nbsp;naciska dyszę puszki. Chmura oparu wypełnia powietrze i&nbsp;Marcus odskakuje do tyłu, zanosi się kaszlem i&nbsp;zasłania twarz ramieniem. Lucy rzuca się do ucieczki, mija bramę i&nbsp;wypada na drogę. W&nbsp;ciemnościach biegnie co tchu, zimne powietrze pali ją w&nbsp;płuca, w&nbsp;głowie jej dudni, stopy natrafiają na nierówności w&nbsp;starej, rzadko używanej drodze. Kiedy dostrzega tablicę z&nbsp;napisem: <em class="calibre4">Chagford 6 km</em>, wstępuje w&nbsp;nią nadzieja. Sześć kilometrów dzieli ją od wolności. Nie ma pojęcia, czy w&nbsp;Chagford jest posterunek policji, ale nawet jeśli musiałaby spędzić noc na progu kościoła, przynajmniej nie będzie z&nbsp;Marcusem.</p>

    <p class="calibre8">Widzi swój cień &ndash; rozciąga się przed nią jak otoczona światłem ciemna plama na drodze &ndash; a&nbsp;zaraz potem słyszy za plecami niski pomruk samochodu. Zerka za siebie, modląc się w&nbsp;duchu, żeby się myliła, ale już wie, że to on.</p>

    <p class="calibre8">&ndash;&nbsp;Lucyyy! &ndash; wykrzykuje jej imię przez otwarte okno. &ndash; Trochę za późno na przebieżkę, nie sądzisz?</p>

    <p class="calibre8">Na dźwięk kpiny w&nbsp;jego głosie Lucy przyspiesza. Biegnie drogą, wiedząc, że nie zdoła uciec autu, które wolno toczy się za nią, ale nie może &ndash; nie chce &ndash; się zatrzymać. Dopóki biegnie, jest wolna.</p>

    <p class="calibre8">&ndash;&nbsp;No już, Lucy &ndash; słyszy &ndash; nie zachowujmy się jak dzieciaki.</p>

    <p class="calibre8">Skręca z&nbsp;drogi i&nbsp;wspina się na rozchwierutaną metalową bramę. Serce jej dudni, oddycha płytko, nierówno. Ląduje lekko w&nbsp;sadzie śliwkowym, pośród drzew, których gałęzie uginają się pod ciężarem soczystych, dojrzałych owoców. Potykając się na korzeniach i&nbsp;kamieniach, wpada między śliwy. Gdy spogląda przez ramię, widzi, że samochód się zatrzymuje, reflektory świecą pełną mocą. Będzie ją ścigał! Słyszy, jak drzwi auta otwierają się i&nbsp;zamykają, brama grzechocze, kiedy Marcus się na nią wdrapuje. Słyszy jego kroki na wilgotnej ziemi, gdy odległość między nimi maleje. Jest trzydzieści, czterdzieści metrów za nią. Lucy nie przestaje biec, jej ramiona pracują jak tłoki, stopy ledwie dotykają ziemi, zimne nocne powietrze wypełnia jej płuca. Po drugiej stronie sadu jest gęsty las. Dzieli ją od niego nierówny żywopłot z&nbsp;dziurą między gałęziami u&nbsp;dołu, zrobioną zapewne przez zwierzęta. Lucy powinna się przez nią przecisnąć, ale Marcusowi będzie trudno. Nadal może go zgubić; w&nbsp;lesie jest tak ciemno, że jeśli się ukryje, nigdy jej nie znajdzie.</p>

    <p class="calibre8">Marcus dogania ją, jest tak blisko, że słychać jego oddech, lecz Lucy dotarła już na koniec sadu. Opada na kolana i&nbsp;przeciska się przez dziurę w&nbsp;żywopłocie. Nie zwraca uwagi na gałęzie, które czepiają się jej włosów i&nbsp;drapią skórę. Dziura jest dobra dla małego zwierzęcia, ona jednak wczołguje się coraz głębiej, oczy ma na wpół przymknięte, pot ścieka jej po skroniach.</p>

    <p class="calibre8">Żywopłot trzęsie się gwałtownie i&nbsp;zanim Lucy zdoła zrozumieć, co się dzieje, palce Marcusa zaciskają się na jej kostce. Próbuje go kopnąć, a&nbsp;zaraz potem gwałtownie cofa nogę, tak że jej but zostaje mu w&nbsp;ręce.</p>

    <p class="calibre8">&ndash;&nbsp;Ja pierdolę! &ndash; słyszy jego wrzask, ale się nie zatrzymuje.</p>

    <p class="calibre8">Pełznie dalej, chrapliwy oddech więźnie jej w&nbsp;gardle, zapach wilgotnej ziemi wypełnia nozdrza. W&nbsp;końcu udaje jej się przejść &ndash; jest już po drugiej stronie.</p>

    <p class="calibre8">Niezdarnie dźwiga się z&nbsp;ziemi, robi krok i&nbsp;upada, gdy zahacza stopą o&nbsp;gęste podszycie. W&nbsp;lesie jest jeszcze ciemniej, niż jej się wydawało &ndash; gęste korony drzew przesłaniają światło księżyca. Lucy nie widzi ziemi pod nogami, ale wchodzi głębiej między pnie, szukając miejsca, gdzie mogłaby się schować.</p>

    <p class="calibre8">Krzyk zaskoczenia wyrywa jej się z&nbsp;gardła, gdy potyka się o&nbsp;wystający korzeń i&nbsp;ciężko upada na ziemię, wyciągając ręce, żeby zamortyzować upadek. Próbuje wstać, ale kostka nie jest w&nbsp;stanie utrzymać jej ciężaru i&nbsp;Lucy traci równowagę. Chwyta się drzewa i&nbsp;zamiera. Nasłuchuje, by namierzyć Marcusa, jednak słyszy tylko własny urywany oddech.</p>

    <p class="calibre8">Osuwa się na ziemię i&nbsp;na czworakach pełznie w&nbsp;stronę powalonego drzewa. Wślizguje się pod nie i&nbsp;przywiera ciałem do wilgotnej, zimnej ziemi. Twarz ma wciśniętą w&nbsp;szczelinę między pniem a&nbsp;kępkami mchu, kostka pulsuje bólem.</p>

    <p class="calibre8">&ndash;&nbsp;Lucy! &ndash; Wzdryga się, gdy wrzask Marcusa rozbrzmiewa niczym huk wystrzału. Jest nie dalej jak kilka metrów od niej. &ndash; Nawet nie próbuj się ukrywać, bo i&nbsp;tak cię znajdę!</p>

    <p class="calibre8">Lucy drży, całe jej ciało się trzęsie. Łzy spływają jej po policzkach, pozostawiając wilgotne smugi na brudnej skórze. Nie chce umierać. Chce podróżować, wyjść za mąż, mieć dzieci. Chce znowu być normalna. Wybrać się gdzieś z&nbsp;przyjaciółmi i&nbsp;się upić, pójść na spacer bez oglądania się za siebie, otworzyć w&nbsp;domu okna, kiedy jest gorąco. Chce zalogować się na Tinderze, chodzić na randki, wymieniać się opowieściami i&nbsp;skarżyć się na dziwaków, których poznała. Normalnych dziwaków &ndash; mężczyzn, którzy będą wchodzić jej w&nbsp;słowo, ni stąd, ni zowąd zerwą z&nbsp;nią kontakt albo będą mieli nudne hobby. Chce cofnąć czas, odstawić szklankę ponczu, wyjść z&nbsp;imprezy, przyjąć inną pracę i&nbsp;wybrać ścieżkę, na której ona i&nbsp;Marcus nigdy się nie spotkają.</p>

    <p class="calibre8">Ma wrażenie, że godzinami leży przyciśnięta do drzewa, choć w&nbsp;rzeczywistości mija kilka minut. Chce otworzyć oczy, oderwać policzek od szorstkiej kory, odturlać się od kamienia albo korzenia wbijającego jej się w&nbsp;lewe udo, ale nie ma odwagi się poruszyć. Nie ona jedna nasłuchuje i&nbsp;czeka. Gdzieś tam Marcus robi to samo.</p>

    <p class="calibre8">Gdzie on jest? Z&nbsp;tak bliska do niej krzyczał; Lucy była pewna, że odnalazł jej kryjówkę. Leży sztywna ze strachu i&nbsp;prawie nie oddycha, nasłuchując trzasku gałązki albo szelestu liści &ndash; czegokolwiek, co wskaże, gdzie on jest &ndash; lecz do jej uszu nie dobiega żaden dźwięk. Zupełnie jakby cały las wstrzymał oddech i&nbsp;patrzył, czekał, aż Marcus ją znajdzie. Nawet wiatr, który który zerwał się, gdy przypadła do drzewa, i&nbsp;pieścił jej włoski na karku, nagle ucichł.</p>

    <p class="calibre8">Lucy oddycha przez nos, wciąga wilgotną woń kory i&nbsp;marszczy brwi, gdy pośród zapachów drzew i&nbsp;ziemi wyczuwa coś jeszcze. To silna woń, ostra i&nbsp;gryząca. Zna ją, czuła ją wcześniej już wiele razy, jednak mózg potrzebuje chwili, żeby ją nazwać. Dym z&nbsp;papierosa!</p>

    <p class="calibre8">Napędzana adrenaliną, odwraca się gwałtownie, gotowa zerwać się na nogi i&nbsp;rzucić do ucieczki, ale Marcus już chwycił ją za sweter i&nbsp;odciąga od drzewa. Lucy wykręca ciało, tak że materiał kołnierza wbija jej się w&nbsp;szyję, i&nbsp;zaczyna okładać pięściami twarz Marcusa i&nbsp;jego pierś. Próbuje go kopnąć zdrową nogą i&nbsp;krzyczy, dopóki jego dłoń nie zatyka jej ust. Walczy, szarpie się i&nbsp;wyrywa, a&nbsp;gdy w&nbsp;końcu gryzie go w&nbsp;rękę, Marcus odpycha ją od siebie i&nbsp;wali pięścią w&nbsp;twarz. Upadając, Lucy widzi usiane gwiazdami nocne niebo, ale gwiazdy zaraz znikają i&nbsp;zapada mrok.</p>

    <p class="text-center">• • •</p>

    <p class="calibre8">Lucy odzyskuje przytomność, kiedy Marcus krępuje jej nadgarstki opaską zaciskową i&nbsp;przywiązuje do chybotliwego metalowego łóżka w&nbsp;pokoju babci. Ze strachu jej ociężałe ciało budzi się do życia. Zaraz ją zgwałci. Lucy obraca się, krzyczy i&nbsp;szamocze, tak że całe łóżko aż się trzęsie.</p>

    <p class="calibre8">Marcus patrzy na nią i&nbsp;sprawdza naciągnięcie opaski szarpnięciem, od którego Lucy krzyczy z&nbsp;bólu. Widzi strach w&nbsp;jej oczach i&nbsp;krzywi się z&nbsp;odrazą.</p>

    <p class="calibre8">&ndash;&nbsp;Nie pochlebiaj sobie. Niedługo będziesz mnie błagała, żebym cię zerżnął. Poza tym bardzo się zapuściłaś. &ndash; Dźga palcem jej miękki brzuch. &ndash; Ale wkrótce to naprawimy. Mówiłem ci, że mnie potrzebujesz. Razem jest nam dobrze.</p>

    <p class="calibre8">Staje nad nią i&nbsp;przygląda się jej, czekając na reakcję. Ona również na niego patrzy, wbija wzrok w&nbsp;czarne plamy jego źrenic &ndash; tak wiele razy widziała czający się tam mrok &ndash; i&nbsp;nie czuje… nic. Ani złości, ani smutku, ani żalu, ani nawet wyrzutów sumienia. Nic.</p>

    <p class="calibre8">Wyuczona bezsilność &ndash; oto jak nazwałby to psycholog. Nie zawsze potrafiła się wyłączyć, kiedy Marcus stawał się agresywny. Przez pierwsze pół roku ich związku odpłacała mu pięknym za nadobne i&nbsp;kłóciła się z&nbsp;nim równie zawzięcie jak on z&nbsp;nią. Jak śmie ją zawstydzać i&nbsp;kwestionować życie, jakie wiodła, zanim go poznała? Jak śmie krytykować jej wybory, jej przeszłość i&nbsp;przyjaciół? Postawiła mu się, zdecydowana bronić się i&nbsp;udowodnić mu, jak bardzo się myli, ale im zacieklej walczyła, tym większą agresją i&nbsp;oburzeniem reagował. Nie zamierzał ustępować ani przepraszać. Musiał zawsze mieć rację i&nbsp;zwyciężać; karmił tym swoje ego.</p>

    <p class="calibre8">Potem leżała odwrócona do niego plecami, czekając na przeprosiny, które nigdy nie następowały. Podczas cichych dni to zawsze ona pękała pierwsza. Nie rozumiała, jak znosił ten chłód i&nbsp;chodzenie wokół siebie na palcach. Dla niej to było nie do wytrzymania, dlatego zawsze pierwsza przerywała ciszę.</p>

    <p class="calibre8">„Możemy przynajmniej o&nbsp;tym porozmawiać?”, pytała, a&nbsp;wtedy na jego obojętnej twarzy pojawiał się uśmiech. Im więcej mówiła, tym bardziej lśniły mu oczy, a&nbsp;ona czuła się szczęśliwa i&nbsp;robiło jej się ciepło, jakby słońce wyszło zza chmur.</p>

    <p class="calibre8">Długo nie dopuszczała do siebie myśli, że tkwi w&nbsp;toksycznym związku z&nbsp;narcyzem. Przecież się z&nbsp;nim kłóciła, prawda? Nie dawała sobie wejść na głowę. Walczyła. Nie była uległa, słaba i&nbsp;cicha. Ale była jego nauczycielką. Przekroczyła granicę. Zrobiła coś karygodnego. Jeśli ktokolwiek postąpił źle, to ona.</p>

    <p class="calibre8">On łamał jej opór. Odkryła, że wyłączanie się jest mniej męczące niż kłótnie. Wmawiała sobie, że zasłużyła na to, jak ją traktuje. Nie było na świecie człowieka, który nienawidziłby jej bardziej niż ona sama.</p>

    <p class="calibre8">&ndash;&nbsp;No dobra. Czas do łóżka. &ndash; Marcus prostuje się, przechyla głowę to w&nbsp;jedną, to w&nbsp;drugą stronę, aż strzela mu w&nbsp;karku. &ndash; Chciałem cię zaskoczyć nową piżamą &ndash; mówi, okrążając łóżko i&nbsp;wkładając przez głowę T-shirt. &ndash; Ale ten numer, który odwaliłaś, wszystko zniszczył. Jeśli jutro będziesz grzeczna, to ci ją dam. Dziś będziesz spała w&nbsp;ubraniu.</p>

    <p class="calibre8">Jego nagi tors jest bardziej umięśniony, niż kiedy widziała go ostatnio; Marcus ma szerszą pierś i&nbsp;tak duże bicepsy i&nbsp;tricepsy, że nie jest w&nbsp;stanie swobodnie opuścić rąk. Kiedy się poznali, był u&nbsp;progu męskości &ndash; wysoki i&nbsp;tyczkowaty, silny, lecz chudy, z&nbsp;kręconymi włosami opadającymi na oczy i&nbsp;niskim głosem, który zdawał się zbyt głęboki i&nbsp;zbyt pewny jak na kogoś w&nbsp;jego wieku. Obecnie jest mężczyzną, ale jego mięśnie, które kiedyś by jej się podobały, teraz ją przerażają. Coś przecież kazało mu ćwiczyć tak intensywnie i&nbsp;dzień za dniem podnosić coraz większe ciężary. Lucy jest prawie pewna, że była to nienawiść.</p>
  </section>
</div>


<div class="calibre1" id="calibre_link-40">
  <section type="chapter" role="doc-chapter" class="calibre">
    <h1 class="numer">Rozdział 33</h1>

    <h1 class="tytul">Alex</h1>

    <p class="font-bold">Wtorek, 17 października</p>

    <p class="tyt">Trzy dni do czyjejś śmierci…</p>

    <p class="calibre8">Alex ma pustkę w&nbsp;głowie. Conrad patrzy na nią, czekając, aż wypowie swoją kwestię, ale ona milczy. Powinna pamiętać tekst, ćwiczyli tę scenę dziesiątki razy, zna swoją bohaterkę na wylot. Cisza ciągnie się w&nbsp;nieskończoność i&nbsp;Alex czuje, jak strużka potu spływa jej po plecach. Do premiery zostały trzy dni, a&nbsp;ona zapomniała tę cholerną kwestię. Conrad unosi lewą brew, jakby chciał powiedzieć: „Aktoreczka serialowa zapomniała tekst. A&nbsp;to ci niespodzianka!”. Podpowiada jej, lecz Alex dalej milczy. Jej umysł przypomina pusty pokój o&nbsp;pobielonych wapnem ścianach, tekst sztuki zniknął. Stoi boso na deskach teatru &ndash; jej ciało znajduje się na scenie, ale reszta przepadła ubiegłej nocy razem z&nbsp;Lucy.</p>

    <p class="calibre8">Chciała zadzwonić i&nbsp;znów wymówić się chorobą, ale River przekonał ją, żeby tego nie robiła. Żadne z&nbsp;nich nie mogło pomóc Lucy, dopóki on nie zgłosi na policję jej zaginięcia. Alex krążyła z&nbsp;telefonem w&nbsp;ręce po mieszkaniu, z&nbsp;kuchni do salonu i&nbsp;z&nbsp;powrotem, a&nbsp;jej myśli stawały się coraz bardziej ponure, aż nabrała przekonania, że Lucy nie żyje, a&nbsp;na nią czeka na ulicy Colin Sutherland z&nbsp;siekierą w&nbsp;ręku. Im dłużej krążyła po mieszkaniu, tym mniejsze się zdawało i&nbsp;tym bardziej gęstniało powietrze. W&nbsp;końcu włożyła trampki, zamówiła Ubera, zarzuciła torbę na ramię i&nbsp;zmusiła się, żeby zejść po schodach do drzwi frontowych. Gdyby nie wyszła dziś z&nbsp;mieszkania, nigdy by już tego nie zrobiła.</p>

    <p class="calibre8">&ndash;&nbsp;Dobrze, moi drodzy! &ndash; woła siedząca w&nbsp;pierwszym rzędzie Liz. &ndash; Zróbmy sobie krótką przerwę. Wszyscy jesteśmy zmęczeni i&nbsp;nie wiem jak ty, Alex, ale ja chętnie napiję się kawy. Wracamy za dziesięć minut.</p>

    <p class="calibre8">Alex oddycha z&nbsp;ulgą i&nbsp;kieruje się w&nbsp;stronę kulis, ale drogę zachodzi jej maszynista sceny.</p>

    <p class="calibre8">&ndash;&nbsp;Pistolet.</p>

    <p class="calibre8">Alex patrzy na niego w&nbsp;osłupieniu.</p>

    <p class="calibre8">&ndash;&nbsp;Nie można zostawiać go na scenie. Muszę go zamknąć.</p>

    <p class="calibre8">&ndash;&nbsp;Cholera, przepraszam. &ndash; Wraca na scenę, podnosi broń i&nbsp;podaje mu ją, tak jak robiła to dziesiątki razy wcześniej.</p>

    <p class="calibre8">To tylko rekwizyt, nie strzela nawet ślepymi nabojami, ale mimo wszystko jest to broń, a&nbsp;zasady w&nbsp;teatrze mówią jasno, że kiedy jest nieużywana, należy ją zabezpieczyć.</p>

    <p class="calibre8">Alex idzie do garderoby, sięga po tekst sztuki i&nbsp;kartkuje go, aż trafia na kwestię, którą zapomniała.</p>

    <p class="calibre8">„Chociaż raz w&nbsp;życiu chcę poczuć, że mam władzę nad ludzkim przeznaczeniem”.</p>

    <p class="calibre8">To tylko dwanaście słów, ale jakże ważnych dla całej historii, dla losu Heddy. To chwila, w&nbsp;której uświadamia sobie, że nie ma kontroli nad własnym życiem, więc postanawia kontrolować cudze. Alex wypowiada te słowa na głos, potem znowu, tym razem głośniej, ale wciąż wydają jej się puste i&nbsp;wymuszone. W&nbsp;nocy przespała dwie, góra trzy godziny. Kiedy zamknęła oczy, widziała pod powiekami twarze ludzi &ndash; Lucy, Bena, Sama, rodziców &ndash; a&nbsp;gdy w&nbsp;końcu zasnęła, przyśnił jej się Colin Sutherland, który kpił z&nbsp;niej i&nbsp;powtarzał, że uwięził Lucy w&nbsp;piwnicy, że zamierza ją zabić, a&nbsp;wszystkiemu winna jest ona, Alex. Obudziła się z&nbsp;krzykiem w&nbsp;pomiętej, mokrej od potu pościeli, owinięta kołdrą jak kokonem.</p>

    <p class="calibre8">Wzdryga się, słysząc pukanie.</p>

    <p class="calibre8">&ndash;&nbsp;Możemy chwilę porozmawiać? &ndash; Liz wchodzi do garderoby i&nbsp;zamyka za sobą drzwi.</p>

    <p class="calibre8">&ndash;&nbsp;Jasne, jasne. &ndash; Alex pokazuje reżyserce, żeby usiadła na jedynym krześle w&nbsp;pokoju, a&nbsp;sama przysiada na odwróconej skrzynce.</p>

    <p class="calibre8">Liz uśmiecha się do niej, ale wargi ma ściągnięte i&nbsp;wydaje się zbyt spięta, żeby Alex mogła się nie denerwować. Domyśla się, że zaraz dostanie opieprz.</p>

    <p class="calibre8">&ndash;&nbsp;A&nbsp;więc… &ndash; Liz opiera przedramiona na udach i&nbsp;pochyla się w&nbsp;jej stronę. Pod oczami ma cienie, skórę na brodzie wyraźnie przesuszoną. Sprawia wrażenie równie zmęczonej jak Alex. &ndash; Wpadłam tylko zobaczyć, jak się czujesz.</p>

    <p class="calibre8">Alex dotyka dłonią twarzy. To gest, który ma ją uspokoić, wcale jednak nie pomaga.</p>

    <p class="calibre8">&ndash;&nbsp;Spieprzyłam tę scenę… nie wiem, co się stało.</p>

    <p class="calibre8">Między brwiami Liz pojawia się pionowa zmarszczka.</p>

    <p class="calibre8">&ndash;&nbsp;Wszystko w&nbsp;porządku? W&nbsp;domu? W&nbsp;życiu osobistym?</p>

    <p class="calibre8">Jeśli powie prawdę &ndash; że prześladuje ją człowiek, który zamordował jej rodziców, że zerwała z&nbsp;chłopakiem, bo zadzwonił do jej brata, z&nbsp;którym nie utrzymuje kontaktów, że jedna z&nbsp;jej przyjaciółek zniknęła &ndash; zacznie płakać i&nbsp;nigdy już nie przestanie. Jej zdrowie psychiczne jest liną, która łączy ją z&nbsp;rzeczywistością, i&nbsp;z&nbsp;tej liny zostało już tylko jedno cieniutkie włókno. Gdy wyzna Liz prawdę, lina pęknie.</p>

    <p class="calibre8">&ndash;&nbsp;Nie. To znaczy tak. Wszystko w&nbsp;porządku &ndash; kłamie.</p>

    <p class="calibre8">&ndash;&nbsp;To dobrze &ndash; mówi powoli Liz. Przygląda się Alex z&nbsp;uwagą, świdruje wzrokiem jej twarz. &ndash; Bo przez ostatni tydzień wydawałaś się trochę rozkojarzona. Jakbyś była myślami gdzie indziej. Conrad też to zauważył.</p>

    <p class="calibre8">Chęć, którą Alex czuła jeszcze przed chwilą &ndash; by wyznać Liz prawdę &ndash; natychmiast znika. A&nbsp;więc rozmawiali o&nbsp;niej, krytykowali ją, plotkowali za jej plecami. Znowu ma dziesięć lat i&nbsp;wchodzi na plac zabaw przy wtórze szeptów, czuje na sobie wzrok innych i&nbsp;widzi dłonie zasłaniające usta.</p>

    <p class="calibre8">&ndash;&nbsp;Dzwoniłam do twojej agentki &ndash; ciągnie Liz. &ndash; Podobno od dawna się z&nbsp;nią nie kontaktowałaś, nie odbierasz jej telefonów i&nbsp;nie oddzwaniasz. Ona też się martwi.</p>

    <p class="calibre8">Alex czuje, że ogarnia ją panika &ndash; oddycha szybciej, nabiera tchu płytkimi, krótkimi haustami. Powietrze w&nbsp;pokoju staje się cięższe i&nbsp;gęstsze, przez co trudniej jest oddychać. Wszyscy o&nbsp;niej mówią, martwią się o&nbsp;nią, tłamszą ją i&nbsp;sprawiają, że się dusi; próbują zdecydować, co dla niej najlepsze.</p>

    <p class="calibre8">Siedzi w&nbsp;pokoju o&nbsp;beżowych ścianach bez okien, otoczona przez policjantów, pracowników socjalnych i&nbsp;krewnych. Ich głosy zderzają się nad jej głową, kiedy próbują zdecydować, gdzie ona i&nbsp;Ben spędzą najbliższą noc. Alex chce im przerwać, ale brat piorunuje ją wzrokiem i&nbsp;mówi, żeby się zamknęła. Ona jednak chce, żeby ją usłyszeli, chce powiedzieć dorosłym, żeby przestali się kłócić, bo to przecież oczywiste, prawda? Ona i&nbsp;Ben powinni wrócić do domu, zaraz po tym, jak odwiedzą rodziców w&nbsp;szpitalu. Uczono ją, żeby była grzeczna, żeby nie odzywała się nieproszona i&nbsp;nie przerywała dorosłym, ale jest taka sfrustrowana, taka sfrustrowana, i&nbsp;czuje, że nie wysiedzi ani chwili dłużej na tym zimnym, twardym krześle. Wstaje i&nbsp;szarpie za rękaw ciocię Genevieve. To siostra taty, która co roku daje jej na urodziny kartkę z&nbsp;dziesięcioma funtami w&nbsp;środku i&nbsp;która kupiła jej pod choinkę zestaw do makijażu, choć mama się na to nie zgadzała.</p>

    <p class="calibre8">„Proszę, ciociu, możemy już…”</p>

    <p class="calibre8">Ciotka kładzie jej rękę na ramieniu, ale dorośli nie przestają mówić i&nbsp;teraz wszyscy już stoją zbici w&nbsp;gromadę na środku pokoju.</p>

    <p class="calibre8">„Ciociu, nie możemy po prostu…”</p>

    <p class="calibre8">Ciotka wyjmuje z&nbsp;kieszeni chusteczkę i&nbsp;ociera oczy.</p>

    <p class="calibre8">„Przepraszam, ciociu, ale…”</p>

    <p class="calibre8">„Przestań! &ndash; Ramiona brata chwytają ją brutalnie i&nbsp;Ben odciąga ją od dorosłych. &ndash; Przestań, Alex! Nie możemy wrócić do domu. Przez ciebie już nigdy tam nie wrócimy. To ty otworzyłaś mu drzwi, chociaż wiedziałaś, że ci nie wolno! A&nbsp;teraz mama i&nbsp;tata nie żyją”.</p>

    <p class="calibre8">&ndash;&nbsp;Alex? &ndash; Liz dotyka jej ramienia, lecz Alex bardziej to widzi, niż czuje. Wciąż jeszcze tkwi we wspomnieniu, choć stara się z&nbsp;niego wyrwać. &ndash; Wszystko w&nbsp;porządku? Ty drżysz. Masz tu jakiś sweter?</p>

    <p class="calibre8">Alex wstaje &ndash; jest w&nbsp;poplamionej sosem pomidorowym halce &ndash; i&nbsp;wkłada kurtkę. Wsuwa stopy w&nbsp;buty i&nbsp;sięga po torebkę. Od sześciu miesięcy mówiła głosem kogoś innego, a&nbsp;przez ostatnie piętnaście lat żyła życiem innych ludzi. Kiedyś potrafiła zatracić się w&nbsp;iluzjach i&nbsp;fantazjach, ale koniec z&nbsp;tym. Zbroja ochronna, którą dawało jej aktorstwo, zniknęła.</p>

    <p class="calibre8">&ndash;&nbsp;Alex? Dokąd idziesz? &ndash; woła za nią Liz, kiedy Alex otwiera drzwi. &ndash; Alex! Nie skończyłam z&nbsp;tobą rozmawiać. Wracaj tu, Alex!</p>
  </section>
</div>


<div class="calibre1" id="calibre_link-41">
  <section type="chapter" role="doc-chapter" class="calibre">
    <h1 class="numer">Rozdział 34</h1>

    <h1 class="tytul">River</h1>

    <p class="font-bold">Wtorek, 17 października</p>

    <p class="tyt">Trzy dni do czyjejś śmierci…</p>

    <p class="calibre8">River wierci się i&nbsp;przeciąga na twardym plastikowym krześle. Od czterdziestu minut czeka na korytarzu komisariatu, żeby z&nbsp;kimś porozmawiać. Nie wie, ile razy jeszcze sprawdzi, czy nie przyszła wiadomość od Meg, i&nbsp;przeczyta wskazówki dotyczące zgłaszania zaginięcia. Wczoraj wieczorem, gdy Bridget napisała, że Lucy zaginęła, w&nbsp;pierwszej chwili chciał zadzwonić na policję. Wpisał dwie z&nbsp;trzech dziewiątek, ale potem odłożył telefon. Nie można zgłosić czyjegoś zaginięcia, nie odpowiadając przy tym na mnóstwo pytań. River naoglądał się dość seriali, żeby to wiedzieć.</p>

    <p class="calibre8">Znalazł stronę w&nbsp;sieci &ndash; missingpeople.org.uk &ndash; i&nbsp;listę pytań, jakie mogą zadać mu policjanci. Już kilka pierwszych punktów było dla niego sporym zaskoczeniem: imię i&nbsp;nazwisko, wiek, data urodzenia i&nbsp;adres zaginionej osoby. Znał imię i&nbsp;nazwisko Lucy, ale nie miał pojęcia, kiedy się urodziła (Alexandra i&nbsp;Bridget również). Mógł podać rysopis, lecz nie wiedział, co miała na sobie w&nbsp;chwili zniknięcia, ani czy ma jakieś tatuaże, blizny lub znamiona. Nie znał numeru rejestracyjnego jej samochodu, nie wiedział, co robiła tuż przed zniknięciem ani co miała przy sobie. Nie mógł zadzwonić do jej przyjaciół ani rodziny, bo jej profile w&nbsp;mediach społecznościowych były ukryte albo prywatne; wiedział jednak, w&nbsp;której szkole pracowała. Może oni pomogą ustalić, co robiła i&nbsp;w&nbsp;co była ubrana tuż przed zniknięciem. Ale dochodziła północ, więc musiał zaczekać co najmniej osiem godzin, aż ktoś w&nbsp;szkole odbierze telefon.</p>

    <p class="calibre8">Krążył po domu, zastanawiając się, co robić. Zadzwonić na policję, chociaż niewiele mógł im powiedzieć, czy zaczekać osiem godzin i&nbsp;skontaktować się ze szkołą? Wiele mogło się wydarzyć w&nbsp;ciągu ośmiu godzin, a&nbsp;żadne z&nbsp;nich nie wiedziało, do czego jest zdolny Marcus. Na stronie policji w&nbsp;internecie River znalazł informację, że zanim się do nich zadzwoni, należy przeszukać dom zaginionej osoby i&nbsp;obdzwonić pobliskie szpitale. Zajrzeć na poddasze i&nbsp;do ogrodu, czy nie ma tam jakichś wskazówek. Bridget sprawdziła już każdy pokój i&nbsp;zwróciła uwagę na kilka rzeczy: bałagan świadczący o&nbsp;tym, że Lucy pakowała się w&nbsp;pośpiechu, otwarte drzwi do domu, stłuczona doniczka na patio i&nbsp;krew na ścianie. Odchodząc, zatrzasnęła drzwi, więc River nie mógł tam już nic zdziałać. Obdzwonił pobliskie szpitale, których adresy znalazł na stronie Ministerstwa Zdrowia. Gdy kontaktował się z&nbsp;ostatnim, była druga w&nbsp;nocy. Lucy nie przyjęto do żadnego. Do otwarcia Thames View Academy zostało sześć godzin. Próbował zgłosić zaginięcie Lucy, wypełniając formularz w&nbsp;sieci, ale na zbyt wiele pytań nie znał odpowiedzi. Nie miał wyboru; musiał zaczekać.</p>

    <p class="calibre8">Spał niespokojnie &ndash; śniły mu się Meg, Lucy i&nbsp;Vanessa, które śmiały się i&nbsp;uciekały, mówiły mu, że go nie chcą i&nbsp;żeby zostawił je w&nbsp;spokoju &ndash; i&nbsp;budził się co godzinę między czwartą a&nbsp;siódmą. W&nbsp;telefonie czekały na niego wiadomości od Bridget i&nbsp;Alex, które chciały, żeby przekazał im najnowsze wieści, ale nic się nie zmieniło: od 18.15 poprzedniego dnia Lucy nadal nie zalogowała się do WhatsAppa. Zmęczony i&nbsp;zaniepokojony, odpuścił sobie poranną kombuczę i&nbsp;zaczął przetrząsać szafki w&nbsp;poszukiwaniu kawy. Znalazł pół opakowania rozpuszczalnej i&nbsp;wypił dwie filiżanki, jedną po drugiej, a&nbsp;potem nerwowo krążył po mieszkaniu, czekając, aż zegar wskaże ósmą.</p>

    <p class="calibre8">Dopiero po paru minutach dodzwonił się do sekretariatu szkoły. Dwa razy włączała się automatyczna sekretarka, ale wreszcie ze słuchawki dobiegł udręczony, wyczerpany głos kobiety. Poinformowała go, że panny Newton nie będzie dziś w&nbsp;szkole i&nbsp;nie, nie pamięta, żeby widziała ją wczoraj. River chciał rozmawiać z&nbsp;dyrektorką, ale usłyszał, że jest zajęta. Podał sekretarce nazwisko i&nbsp;numer telefonu i&nbsp;poprosił, żeby skontaktowano się z&nbsp;nim w&nbsp;pilnej sprawie.</p>

    <p class="calibre8">&ndash;&nbsp;Rover? &ndash; Na korytarz wygląda wysoki, szczupły mężczyzna po trzydziestce, z&nbsp;włosami siwiejącymi na skroniach. &ndash; Zaginięcie?</p>

    <p class="calibre8">&ndash;&nbsp;Słucham? &ndash; River wstaje. &ndash; Nie rozumiem.</p>

    <p class="calibre8">&ndash;&nbsp;Chciał pan zgłosić zaginięcie, tak? Panie… &ndash; Mrużąc oczy, mężczyzna patrzy w&nbsp;notatnik. &ndash; Rover?</p>

    <p class="calibre8">&ndash;&nbsp;River. Scott-Tyler.</p>

    <p class="calibre8">&ndash;&nbsp;Detektyw Thompson. &ndash; Gestem zaprasza go do środka. &ndash; Proszę wejść.</p>

    <p class="text-center">• • •</p>

    <p class="calibre8">&ndash;&nbsp;No dobrze &ndash; mówi detektyw.</p>

    <p class="calibre8">W przeciwieństwie do Rivera, który nie usiadł jeszcze na wysłużonej kanapie, Thompson już się rozsiadł, z&nbsp;notatnikiem na kolanie i&nbsp;długopisem w&nbsp;dłoni. Emanuje aurą człowieka, który ma do zrobienia tysiąc różnych rzeczy, ale brakuje mu na nie czasu. Ma w&nbsp;sobie jednak jakąś energię, coś, dzięki czemu River czuje się nieco mniej przerażony niż jeszcze dziesięć minut temu.</p>

    <p class="calibre8">&ndash;&nbsp;A&nbsp;więc chce pan zgłosić zaginięcie Lucy Newton? &ndash; Thompson zagląda do notatek. &ndash; Powiedział pan dyżurnemu, że wczoraj po osiemnastej przestała sprawdzać wiadomości, zostawiła otwarte drzwi do mieszkania, spakowała się w&nbsp;pośpiechu i&nbsp;upuściła roślinę doniczkową. Podobno na ścianie patio są ślady krwi.</p>

    <p class="calibre8">&ndash;&nbsp;Tak. &ndash; River wciska dłonie między kolana. &ndash; Tak, to wszystko prawda.</p>

    <p class="calibre8">&ndash;&nbsp;A&nbsp;Lucy i&nbsp;pan jesteście…</p>

    <p class="calibre8">&ndash;&nbsp;Przyjaciółmi.</p>

    <p class="calibre8">&ndash;&nbsp;Rozumiem. I&nbsp;martwi się pan o&nbsp;nią, bo…</p>

    <p class="calibre8">&ndash;&nbsp;Miała stalkera. Prześladował ją jej były. Marcus. Przykro mi, ale nie znam jego nazwiska.</p>

    <p class="calibre8">&ndash;&nbsp;Okej. &ndash; Detektyw zapisuje coś w&nbsp;notesie, po czym podnosi wzrok i&nbsp;mruży oczy, tak że River ma wrażenie, jakby zaglądano mu w&nbsp;duszę. &ndash; Czyli to niedawna sprawa? To stalkowanie? Sprawdzałem naszą bazę danych i&nbsp;nie znalazłem żadnych zgłoszeń dotyczących Lucy Newton.</p>

    <p class="calibre8">&ndash;&nbsp;Bo tego nie zgłosiła. &ndash; River odwraca wzrok, jakby czuł się winny. &ndash; Ja nie… nie… Nie bardzo wiem dlaczego, ale z&nbsp;jakiegoś powodu nie chciała z&nbsp;tym iść na policję.</p>

    <p class="calibre8">&ndash;&nbsp;Okej. &ndash; Tym razem Thompson wypowiada to słowo bardziej przeciągle, jakby zastanawiał się nad czymś. &ndash; Czy mam rację, że nie zna pan daty urodzenia Lucy i&nbsp;nie ma pan numerów kontaktowych do jej rodziny i&nbsp;przyjaciół?</p>

    <p class="calibre8">&ndash;&nbsp;Tak. Nie wiem, kiedy się urodziła i&nbsp;nie znam jej rodziny ani przyjaciół. Prawda jest taka, że nie znam Lucy aż tak dobrze. Dzwoniłem do szkoły, w&nbsp;której pracuje, Thames View Academy, ale powiedzieli mi, że nie ma jej dziś w&nbsp;pracy. Albo raczej: nie będzie jej dziś w&nbsp;pracy. Tak, właśnie tak to ujęli.</p>

    <p class="calibre8">Rękawem ociera spocone czoło. To nie on porwał Lucy i&nbsp;nie ma powodu, żeby czuć się winny, ale Thompson patrzy na niego tak, jakby o&nbsp;coś go podejrzewał, o&nbsp;jakieś sekrety. Jakby wiedział o&nbsp;nadajnikach, chociaż River nawet o&nbsp;nich nie wspomniał.</p>

    <p class="calibre8">&ndash;&nbsp;To dość niezwykłe &ndash; stwierdza Thompson. &ndash; Że to pan zgłasza zaginięcie Lucy, skoro nawet nie zna jej pan dobrze. Jej rodzina tego nie zgłaszała.</p>

    <p class="calibre8">&ndash;&nbsp;Ja… ja… &ndash; River wzrusza ramionami. &ndash; Może jeszcze nie zauważyli. My… my zauważyliśmy jej zaginięcie, bo… należymy do grupy… wszyscy jesteśmy ofiarami stalkingu.</p>

    <p class="calibre8">Detektyw unosi brew i&nbsp;spojrzeniem zachęca Rivera, żeby mówił dalej.</p>

    <p class="calibre8">&ndash;&nbsp;Jest nas czworo. Ja i&nbsp;trzy dziewczyny… kobiety. Tak, to zdecydowanie kobiety. Lucy Newton, Bridget Hopkins i&nbsp;Alexandra Raynor. Wszyscy mamy stalkerów i&nbsp;wspieramy się nawzajem. Na pewno jest u&nbsp;was w&nbsp;aktach moje zgłoszenie. Vanessa Griffiths. Moja była dziewczyna. Od jakiegoś czasu czekam, aż ją aresztujecie. &ndash; Czuje na szyi uderzenie gorąca, które rozlewa się po jego nieogolonej twarzy, i&nbsp;zastanawia się, czy poczerwieniał. Nie wstydzi się tego, że ktoś go stalkuje; jest zły, że to trwa, chociaż zrobił wszystko, co mógł, żeby położyć temu kres. &ndash; Kilka dni temu zgłosiłem, że mi groziła. A&nbsp;właściwie groziła, że zabije moją dziewczynę.</p>

    <p class="calibre8">&ndash;&nbsp;Rozumiem. &ndash; Thompson patrzy na niego spod przymrużonych powiek. &ndash; Muszę sprawdzić, kto się tym zajmuje.</p>

    <p class="calibre8">&ndash;&nbsp;Ale teraz nie o&nbsp;to chodzi &ndash; dodaje River. &ndash; Chodzi o&nbsp;Lucy. Tydzień temu byliśmy na pogrzebie naszej przyjaciółki. Natalie Beare. Była prześladowana i&nbsp;została zamordowana przez byłego chłopaka.</p>

    <p class="calibre8">Detektyw unosi brwi.</p>

    <p class="calibre8">&ndash;&nbsp;Znam tę sprawę.</p>

    <p class="calibre8">&ndash;&nbsp;Po ceremonii nasza czwórka otrzymała wiązankę z&nbsp;dołączoną do niej karteczką. Na górze było napisane: <em class="calibre4">Spoczywaj w&nbsp;pokoju</em>, a&nbsp;pod spodem widniała data: dwudziesty października.</p>

    <p class="calibre8">&ndash;&nbsp;Chyba nie nadążam.</p>

    <p class="calibre8">&ndash;&nbsp;To była groźba. Ostrzeżenie, że jedno z&nbsp;nas umrze, tak jak umarła Natalie. Kiedy kilka dni później wczesnym rankiem spotkaliśmy się w&nbsp;Highgate Wood, ktoś cisnął w&nbsp;nas kamieniem.</p>

    <p class="calibre8">&ndash;&nbsp;Po co się tam spotkaliście?</p>

    <p class="calibre8">&ndash;&nbsp;Żeby porozmawiać o&nbsp;groźbie dołączonej do wiązanki.</p>

    <p class="calibre8">&ndash;&nbsp;W&nbsp;parku, wczesnym rankiem?</p>

    <p class="calibre8">&ndash;&nbsp;Tak. Nie chcieliśmy, żeby ktokolwiek podsłuchał naszą rozmowę albo żeby poszedł za nami któryś ze stalkerów. &ndash; River jest przerażony, że detektyw podstępem nakłoni go do wyjawienia prawdy o&nbsp;nadajnikach. &ndash; Ale najwyraźniej jeden z&nbsp;nich i&nbsp;tak nas śledził. Ukrył się w&nbsp;zaroślach i&nbsp;rzucił w&nbsp;nas kamieniem z&nbsp;wydrapaną cyfrą sześć. Próbował nas przestraszyć, ostrzec, że za sześć dni któreś z&nbsp;nas zginie.</p>

    <p class="calibre8">Thompsonowi drga kącik ust. Detektyw przesuwa kciukiem po wargach, jakby chciał zetrzeć z&nbsp;nich półuśmiech.</p>

    <p class="calibre8">&ndash;&nbsp;Wiem, że to brzmi niedorzecznie &ndash; mówi River. &ndash; Ale…</p>

    <p class="calibre8">&ndash;&nbsp;Ma pan ten… kamień? Albo tę karteczkę?</p>

    <p class="calibre8">&ndash;&nbsp;Nie. One… nie wiemy, gdzie się podziały.</p>

    <p class="calibre8">Detektyw patrzy na niego, jakby całkiem mu odbiło, i&nbsp;River siłą woli zmusza się, żeby natychmiast nie wybiec z&nbsp;tego pokoju.</p>

    <p class="calibre8">&ndash;&nbsp;W&nbsp;każdym razie &ndash; dodaje &ndash; dlatego tak bardzo martwię się o&nbsp;Lucy. Myślę, że Marcus ją porwał i&nbsp;zamierza ją za trzy dni zabić.</p>

    <p class="calibre8">Detektyw milczy przez chwilę, która zdaje się nie mieć końca &ndash; po prostu patrzy na Rivera, marszcząc brwi, jakby próbował go rozgryźć &ndash; aż wreszcie wzdycha głośno, splata palce i&nbsp;wyciąga ramiona.</p>

    <p class="calibre8">&ndash;&nbsp;Postąpił pan słusznie, informując nas o&nbsp;Lucy. Zajmiemy się tą sprawą. Podam panu numer referencyjny.</p>

    <p class="calibre8">&ndash;&nbsp;Zapiszę go w&nbsp;telefonie. &ndash; River wyjmuje z&nbsp;kieszeni telefon. Widzi powiadomienie o&nbsp;nieprzeczytanym esemesie. To od Floriana, instruktora salsy, który pyta, czy może przekazać jego numer Charlotte. Chyba, kurwa, kpisz, myśli River, ale nie mówi tego na głos, tylko zapisuje w&nbsp;telefonie numer detektywa Thompsona i&nbsp;powtarza go dla pewności, że niczego nie pomylił.</p>

    <p class="calibre8">&ndash;&nbsp;Jeśli coś jeszcze wyjdzie na jaw, proszę zadzwonić pod sto jeden i&nbsp;podać ten numer. &ndash; Thompson wstaje. &ndash; Albo jeśli Lucy wróci. Będziemy musieli sprawdzić, czy nic jej nie jest.</p>

    <p class="calibre8">&ndash;&nbsp;A&nbsp;jak pan myśli? &ndash; pyta River, gdy detektyw przytrzymuje mu drzwi. &ndash; Nic jej nie jest?</p>

    <p class="calibre8">Thompson zaciska usta, a&nbsp;po chwili rzuca:</p>

    <p class="calibre8">&ndash;&nbsp;Miejmy nadzieję.</p>
  </section>
</div>


<div class="calibre1" id="calibre_link-42">
  <section type="chapter" role="doc-chapter" class="calibre">
    <h1 class="numer">Rozdział 35</h1>

    <h1 class="tytul">Lucy</h1>

    <p class="font-bold">Wtorek, 17 października</p>

    <p class="tyt">Trzy dni do czyjejś śmierci…</p>

    <p class="calibre8">Lucy rozciera czerwone ślady, które niczym bransoletki otaczają jej nadgarstki, i&nbsp;patrzy to na Marcusa smażącego cebulę i&nbsp;nucącego pod nosem, to na nóż leżący obok niego na desce do krojenia.</p>

    <p class="calibre8">&ndash;&nbsp;Do chili używam chudego mięsa mielonego. &ndash; Zerka na nią i&nbsp;wykłada na patelnię różowoczerwone mięso z&nbsp;plastikowej tacki. &ndash; Ma mniej tłuszczu.</p>

    <p class="calibre8">Zeszłej nocy, kiedy położył się przy niej i&nbsp;wpatrywał w&nbsp;jej twarz (zostawił lampkę włączoną na całą noc), odwróciła się na bok, z&nbsp;rękami uwięzionymi nad głową, i&nbsp;zaczęła obmyślać plan ucieczki. Marcus złapał ją w&nbsp;drodze do Chagford, więc gdyby zniknęła, to tam by jej szukał w&nbsp;pierwszej kolejności. Miała dwa wyjścia. Albo ucieknie w&nbsp;nocy, kiedy będzie spał &ndash; licząc na to, że miną godzina albo dwie, zanim odkryje, że jej nie ma &ndash; albo musi zrobić coś, żeby w&nbsp;ogóle jej nie szukał. Dyskretnie wykręcała skrępowane plastikową opaską nadgarstki; pamiętała filmiki na TikToku, na których kobieta uwalniała się z&nbsp;więzów, przekładając ręce nad kolanami. W&nbsp;jej przypadku nie było to możliwe, bo miała ręce skrępowane nad głową i&nbsp;przywiązane do ramy łóżka. Wyciągała szyję i&nbsp;próbowała się przesunąć, tak żeby mogła dosięgnąć zębami nadgarstków. Jeśli nie zdoła wyplątać rąk, może uda jej się przegryźć kabel. Kiedy od jej ruchów zakołysało się łóżko, Marcus przysunął się bliżej i&nbsp;ciężką ręką objął ją w&nbsp;pasie.</p>

    <p class="calibre8">&ndash;&nbsp;Dlaczego nie możesz po prostu zasnąć? &ndash; mruknął z&nbsp;irytacją, wstał i&nbsp;zapalił górne światło. &ndash; Obróć się na plecy.</p>

    <p class="calibre8">Lucy spojrzała na niego przerażona.</p>

    <p class="calibre8">&ndash;&nbsp;Nie zerżnę cię, ty głupia dziwko. Połóż się na plecach.</p>

    <p class="calibre8">Nie mogłaby się obrócić, nawet gdyby chciała, bo sparaliżował ją żal. Dlaczego nie zaczekała dłużej, żeby spróbować przegryźć kabel? Powinna była wsłuchać się w&nbsp;jego oddech i&nbsp;zaczekać, aż będzie głęboki i&nbsp;powolny.</p>

    <p class="calibre8">&ndash;&nbsp;Do kurwy nędzy. Dlaczego musisz zawsze wszystko utrudniać? &ndash; Chwycił ją za kostki i&nbsp;pociągnął ku sobie. Jej ramiona się naprężyły i&nbsp;Lucy krzyknęła, nie ze strachu, ale ze złości, bo zacisnął jej opaski wokół kostek i&nbsp;przywiązał stopy do zdobionej metalowej ramy łóżka.</p>

    <p class="calibre8">&ndash;&nbsp;Marcus &ndash; szepnęła, kiedy zgasił światło, a&nbsp;materac ugiął się pod jego ciężarem. &ndash; Marcus, ja nic bym nie zrobiła. Ja tylko… Chciałam tylko cię objąć. &ndash; Już kiedy wypowiadała te słowa, czuła do siebie wstręt.</p>

    <p class="calibre8">Roześmiał się albo raczej prychnął z&nbsp;niedowierzaniem.</p>

    <p class="calibre8">&ndash;&nbsp;Nie rób z&nbsp;siebie większej kretynki, niż jesteś.</p>

    <p class="calibre8">&ndash;&nbsp;Nie musi tak być, proszę. Nie mogę zasnąć. To boli. Mówisz, że mnie kochasz, ale tak się nie traktuje ukochanej osoby. Nie możesz…</p>

    <p class="calibre8">&ndash;&nbsp;Zamknij się, kurwa. &ndash; Obrócił się na bok i&nbsp;oparty na łokciu spojrzał na nią. &ndash; Czy mam cię też zakneblować? Miesiącami grałem w&nbsp;tę grę na twoich zasadach, ale teraz to ja będę decydował. Zamknij się i&nbsp;śpij. Rozumiesz?</p>

    <p class="calibre8">Lucy bez słowa pokiwała głową. A&nbsp;więc nie ucieknie, kiedy będzie spał. Odzyska wolność tylko, jeśli on umrze.</p>

    <p class="calibre8">Spała niespokojnie, rzucała się i&nbsp;pociła, próbowała znaleźć w&nbsp;miarę wygodną pozycję, ale nie mogła się ułożyć. Coś zawsze ją bolało &ndash; albo ramiona, albo łydki. O&nbsp;szóstej poczuła, że dłużej już nie wytrzyma i&nbsp;musi skorzystać z&nbsp;toalety. Raz za razem powtarzała jego imię, aż w&nbsp;końcu otworzył oczy i&nbsp;spojrzał na nią. W&nbsp;pierwszej chwili jego twarz wyrażała zdumienie, zaraz jednak się rozpromienił. Nożyczkami przeciął jej więzy na kostkach, ale nadgarstki pozostawił związane. Stał uśmiechnięty przy otwartych drzwiach do łazienki, podczas gdy ona mocowała się z&nbsp;guzikami dżinsów.</p>

    <p class="calibre8">&ndash;&nbsp;Zamknij drzwi! &ndash; Zatknęła kciuki za pasek i&nbsp;posłała mu wściekłe spojrzenie.</p>

    <p class="calibre8">&ndash;&nbsp;Ani myślę.</p>

    <p class="calibre8">&ndash;&nbsp;Przecież nie ucieknę ze związanymi rękami.</p>

    <p class="calibre8">&ndash;&nbsp;Ale możesz spróbować.</p>

    <p class="calibre8">&ndash;&nbsp;Do kurwy nędzy, Marcus. Myślisz, że upokarzając mnie, sprawisz, że cię pokocham?</p>

    <p class="calibre8">Jego oczy pociemniały.</p>

    <p class="calibre8">&ndash;&nbsp;Kto powiedział, że to ma coś wspólnego z&nbsp;miłością?</p>

    <p class="calibre8">Szarpnięciem opuściła spodnie i&nbsp;majtki do połowy ud i&nbsp;usiadła na toalecie. Patrzyła na niego wyzywająco, uwalniając strumień wstrzymywanego godzinami moczu. W&nbsp;kwestiach fizjologii był zawsze taki wrażliwy i&nbsp;krytykował kobiety, które były wulgarne albo nieprzyzwoite, a&nbsp;tymczasem teraz bez zmrużenia oka patrzył na nią, jak sika. Z&nbsp;ramionami skrzyżowanymi na piersi obserwował, jak niezdarnie oddarła kawałek papieru toaletowego, podtarła się i&nbsp;wstała, żeby podciągnąć majtki i&nbsp;spodnie.</p>

    <p class="calibre8">Żadne z&nbsp;nich się nie odezwało, kiedy umyła i&nbsp;wytarła ręce, ale Lucy czuła wściekłość, która pęczniała jej w&nbsp;piersi, coraz większa i&nbsp;potężniejsza, gotowa w&nbsp;każdej chwili wyrwać się na wolność. Wyprostowana, z&nbsp;dumnie zadartą głową, podeszła do drzwi łazienki, zatrzymała się przed nim i&nbsp;spojrzała mu w&nbsp;oczy. Jego potężna sylwetka blokowała wyjście, gdy tak stał w&nbsp;szerokim rozkroku, z&nbsp;ramionami splecionymi na piersi. Przysunęła się jeszcze bliżej, ale on nawet nie drgnął. Nie zamierzał się przesunąć, żeby pozwolić jej przejść.</p>

    <p class="calibre8">&ndash;&nbsp;Pieprz się! &ndash; Uniosła ręce i&nbsp;zamachnęła się nimi jak młotem. Jej pięści odbiły się od jego piersi niczym moneta ciśnięta o&nbsp;marmur. &ndash; Nienawidzę cię, kurwa.</p>

    <p class="calibre8">Uderzała go raz za razem, a&nbsp;w&nbsp;jej głowie kłębiły się obrazy: liścik, który dostała na placu zabaw, opuszczone rolety, odraza na twarzy Jady, mina Helen Corry, niemal nagie zdjęcia, wiadomości, maile, kwiaty, przeprowadzki, motocykl, jego kurtka, jego twarz, jego twarz… Chciała rozorać ją paznokciami, wyrwać mu włosy, rozedrzeć go na strzępy, tak by nic z&nbsp;niego nie zostało, by zapomnieć o&nbsp;wszystkim, co straciła. Uniosła kolano, żeby kopnąć go między nogi, ale był szybszy: zrobił unik, jedną ręką chwycił ją za nadgarstki, a&nbsp;drugą za włosy. Wepchnął ją do łazienki i&nbsp;nachylił jej głowę nad umywalką, tak że nosem prawie dotykała lustra. Oddech miał ciężki, chrapliwy i&nbsp;drżący z&nbsp;wściekłości. Zatopił palce w&nbsp;jej włosach i&nbsp;gwałtownie szarpnął do góry, zmuszając ją, by spojrzała na swoje odbicie.</p>

    <p class="calibre8">&ndash;&nbsp;Podaj mi choćby jeden powód, dlaczego nie miałbym rozwalić ci twarzy o&nbsp;to lustro.</p>

    <p class="calibre8">Lucy poczuła, że jej ciało tężeje. Zaciskając palce na krawędzi umywalki, oddychała płytko i&nbsp;szybko, a&nbsp;w&nbsp;głowie miała gonitwę myśli. Nie mogła zrobić nic, żeby go powstrzymać. Nie była w&nbsp;stanie go obezwładnić, nie mogła się z&nbsp;nim kłócić ani błagać go o&nbsp;litość. Jeśli zechce rozwalić jej twarz o&nbsp;lustro, zrobi to. Jeśli będzie chciał ją zabić, zabije. Wolałaby umrzeć, niż żyć okaleczona do końca swoich dni, budzić się każdego dnia i&nbsp;widzieć jego nienawiść wyrytą na swojej skórze.</p>

    <p class="calibre8">&ndash;&nbsp;Więc zrób to. &ndash; Zamknęła oczy i&nbsp;przygotowała się na ból.</p>

    <p class="calibre8">Potem wymyśli sposób, jak się zabić; zniknie gdzieś, gdzie Marcus jej nie znajdzie. Jeśli ma przeżyć wyłącznie po to, żeby odebrać sobie życie, niech i&nbsp;tak będzie. Jego ciało naprężyło się, gdy przycisnął uda do jej pośladków; jego szybki oddech łaskotał ją w&nbsp;ucho. Stała w&nbsp;napięciu, przekonana, że w&nbsp;chwili, gdy się rozluźni, on pchnie ją na lustro. Na co czekał? Na jej prośby? Na awanturę? Na to, że będzie udawała, że go kocha?</p>

    <p class="calibre8">W końcu usłyszała westchnienie.</p>

    <p class="calibre8">Odciągnął ją od umywalki i&nbsp;pchnął w&nbsp;stronę drzwi z&nbsp;taką siłą, że się zatoczyła.</p>

    <p class="calibre8">&ndash;&nbsp;W&nbsp;przeciwieństwie do ciebie, Lucy, ja posiadam jakąś samokontrolę. Dobra, chodźmy na śniadanie. Przygotuję coś, a&nbsp;ty będziesz zabawiać mnie błyskotliwą rozmową. Nadal lubisz tosty francuskie? Pomyślałem, że później możemy usiąść na kanapie, poprzytulać się, obejrzeć jakiś serial na Netflixie albo film.</p>

    <p class="calibre8">Kiedy szedł za nią po schodach do kuchni, nie przestawał mówić i&nbsp;tylko od czasu do czasu rzucał coś w&nbsp;stylu: „Teraz powinnaś odpowiedzieć, Lucy” albo: „Słyszałaś, co powiedziałem?”.</p>

    <p class="calibre8">Idąc przez dom, Lucy uważnie lustrowała wnętrze: okna wszędzie były zamknięte, może nawet zabite gwoździami, tylne drzwi również. Tu i&nbsp;ówdzie dostrzegła jakieś ozdoby, wszystkie ceramiczne i&nbsp;pretensjonalne. Żadna z&nbsp;nich nie mogła posłużyć jako broń, chyba że strzaskałaby którąś i&nbsp;użyła odłamków, żeby poderżnąć Marcusowi gardło. Szybki rzut oka na salon powiedział jej, że Marcus schował gdzieś zestaw przyborów kominkowych, w&nbsp;tym pogrzebacz. Kiedy usiadła przy długim drewnianym stole, który ciągnął się przez całą kuchnię, zauważyła, że zniknął też stojak z&nbsp;nożami. Marcus dokładnie zaplanował jej porwanie i&nbsp;przygotował chatkę na taki scenariusz.</p>

    <p class="calibre8">Patrzyła, jak wyjmuje z&nbsp;kieszeni dżinsów breloczek z&nbsp;kluczami. Wybrał jeden i&nbsp;otworzył metalowe pudełko, stojące na prawo od kuchenki. Wyciągnął nóż do chleba, po czym zamknął pudełko i&nbsp;wetknął klucz z&nbsp;powrotem do kieszeni. Z&nbsp;chlebaka wyjął oprószony mąką bochenek, ukroił dwie równiuteńkie kromki, po czym umył i&nbsp;wytarł nóż, otworzył pudełko, włożył nóż, zamknął pudełko i&nbsp;schował klucz do kieszeni. Robił to wszystko z&nbsp;przesadną starannością, a&nbsp;na jego ustach przez cały czas błąkał się uśmieszek.</p>

    <p class="calibre8">&ndash;&nbsp;Sekret najlepszych francuskich tostów… &ndash; sięgnął do szafki po karton jajek &ndash; to najświeższe produkty i&nbsp;gorąca oliwa.</p>

    <p class="calibre8">To było sześć godzin temu; najdłuższe sześć godzin jej życia. Od tej pory obejrzała dwa filmy (jego ulubioną <em class="calibre4">Ewolucję planety małp</em> i&nbsp;jej ulubiony <em class="calibre4">La La Land</em>), pięć razy zagrali w&nbsp;tryktraka, puścił jej kilka płyt, których jego zdaniem musiała wysłuchać, a&nbsp;potem kilka podcastów o&nbsp;zaginionej nastolatce z&nbsp;Teksasu. Wcześniej Marcus był nerwowy i&nbsp;przesadnie czujny &ndash; zwłaszcza kiedy robił tosty &ndash; ale z&nbsp;upływem dnia coraz bardziej zatracał się we własnej fantazji o&nbsp;tym, że są zadurzonymi kochankami, którzy spędzają urocze chwile w&nbsp;domu jego babci. Kiedy siedząc na kanapie, oglądali <em class="calibre4">La La Land</em>, przyciągnął ją do siebie, tak że musiała się o&nbsp;niego oprzeć, i&nbsp;otoczył ją ramieniem. Sięgnął po jej dłoń i&nbsp;cmoknął z&nbsp;irytacją, gdy okazało się, że przez skrępowane nadgarstki nie może spleść palców z&nbsp;jego palcami, po czym wyjął z&nbsp;kieszeni cążki do paznokci i&nbsp;przeciął kabel. Lucy nie odezwała się słowem, kiedy plastikowe więzy opadły, i&nbsp;starała się nie okazywać, jak bardzo jest zdenerwowana, gdy znów ujął jej dłoń. Jeśli chciał udawać, że są parą, podejmie jego grę. Będzie się wcielać w&nbsp;swoją rolę, dopóki Marcus nie straci czujności, dopóki znowu jej nie zaufa i&nbsp;do reszty nie zatraci się w&nbsp;iluzji.</p>

    <p class="calibre8">Wtedy go zabije.</p>

    <p class="calibre8">Zjedli zaledwie dwa wspólne posiłki, a&nbsp;on już stał się nieostrożny i&nbsp;nie schował noża z&nbsp;powrotem do pudełka. Ostrze od pięciu minut leżało na desce do krojenia obok niego, a&nbsp;on ledwie rzucił na nie okiem. Lucy mogła zaryzykować. Mogła w&nbsp;kilku krokach pokonać dzielącą ich odległość, złapać nóż i&nbsp;wbić mu go w&nbsp;brzuch, podczas gdy chude mięso skwierczało i&nbsp;strzelało na patelni. Ale jeśli on pierwszy zdąży go dosięgnąć, to każda przeklęta, koszmarna minuta tego niekończącego się dnia pójdzie na marne. Lucy rozciera nadgarstki i&nbsp;chowa ręce pod uda. Jeśli będzie tak siedziała, nie ulegnie pokusie, by chwycić za nóż. I&nbsp;tak go zabije. Nie teraz, ale w&nbsp;końcu to zrobi.</p>

    <p class="calibre8">&ndash;&nbsp;Pięknie pachnie. &ndash; Stara się, by zabrzmiało to entuzjastycznie. &ndash; Używasz gotowego sosu czy robisz wszystko sam?</p>

    <p class="calibre8">Marcus prycha głośno.</p>

    <p class="calibre8">&ndash;&nbsp;Serio? &ndash; Wskazuje stojące na parapecie doniczki z&nbsp;ziołami. &ndash; Myślisz, że kupiłem świeże oregano, żeby użyć sosu ze słoika?</p>

    <p class="calibre8">&ndash;&nbsp;A&nbsp;tak. &ndash; Lucy zmusza się do śmiechu. &ndash; Nie zauważyłam tych ziół.</p>

    <p class="calibre8">Jej wzrok przesuwa się w&nbsp;stronę noża. Oczywiście, że je zauważyła. Podobnie jak nóż.</p>
  </section>
</div>


<div class="calibre1" id="calibre_link-43">
  <section type="chapter" role="doc-chapter" class="calibre">
    <h1 class="numer">Rozdział 36</h1>

    <h1 class="tytul">Alex</h1>

    <p class="font-bold">Środa, 18 października</p>

    <p class="tyt">Dwa dni do czyjejś śmierci…</p>

    <p class="calibre8">Alex przykłada kartę debetową do czytnika bramki na stacji Temple i&nbsp;zerka przez ramię, czy nikt jej nie śledzi. Odkąd godzinę temu wyszła z&nbsp;mieszkania, napędza ją adrenalina. Idąc na stację, co rusz wzdrygała się na dźwięk klaksonów, a&nbsp;gdy pociąg zwolnił przed stacją Monument, zobaczyła na peronie mężczyznę tak podobnego do Colina Sutherlanda, że nogi się pod nią ugięły. Gdyby nie trzymała się drążka, pewnie by upadła. Wcześniej myślała, że koszmarem jest nie wiedzieć, jak wygląda twój stalker, ale teraz, gdziekolwiek spojrzy, widzi twarz Sutherlanda.</p>

    <p class="calibre8">Opuszczając stację, wyłącza telefon. Odkąd wyszła z&nbsp;domu, miała trzy nieodebrane połączenia od Liz, jedno od agentki i&nbsp;kilka wiadomości od Sama, który pytał, czy mogliby porozmawiać. Widząc jego esemesy, poczuła ukłucie w&nbsp;sercu. Wczoraj wieczorem omal się nie poddała i&nbsp;nie zadzwoniła do niego. Przez parę godzin siedziała przy laptopie i&nbsp;piła czerwone wino, aż ogarnęło ją tak wielkie uczucie osamotnienia, że wybuchnęła płaczem. Zrezygnowała z&nbsp;życiowej roli i&nbsp;nawet nie miała z&nbsp;kim o&nbsp;tym porozmawiać. Nie było rodziców, brata, ludzi z&nbsp;grupy na WhatsAppie ani Sama. Owszem, miała znajomych aktorów, do których mogła zadzwonić, i&nbsp;jedną czy dwie przyjaciółki z&nbsp;czasów szkolnych, ale wszyscy powiedzieliby jej, że oszalała. Zbesztaliby ją i&nbsp;doradzili, żeby opamiętała się i&nbsp;wracała na scenę. Nie była pewna, czy gdyby ją o&nbsp;to zapytali, potrafiłaby wytłumaczyć, dlaczego tak postąpiła.</p>

    <p class="calibre8">Nie zadzwoniła do Sama. Przemyła twarz zimną wodą, zaparzyła dzbanek kawy i&nbsp;usiadła przy biurku. Lucy niewiele powiedziała jej o&nbsp;Marcusie, ale było coś, dzięki czemu może uda jej się go znaleźć. Na siłowni zapytał, czy była nauczycielką w&nbsp;St Paul’s. Alex wpisała tę nazwę w&nbsp;wyszukiwarkę i&nbsp;okazało się, że to prywatna szkoła dla chłopców w&nbsp;Londynie. Kolejne śledztwo, tym razem na Facebooku, przeniosło ją na stronę wychowanków szkoły. Niestety, nie mogła sprawdzić listy osób obserwujących szkołę, a&nbsp;wyszukiwanie Marcusa na stronie głównej nic nie dało. Poirytowana, wpisała w&nbsp;wyszukiwarkę: <em class="calibre4">Marcus szkoła St Paul’s Londyn </em>i kliknęła „szukaj”. Bingo! Dwóch Marcusów &ndash; Marcus Seymour i&nbsp;Marcus Wordsworth &ndash; wymieniło szkołę St Paul’s na swoim profilu na LinkedIn. Znalazła też link do „Old Pauline News”, internetowego magazynu dla absolwentów placówki. Najpierw weszła na LinkedIn. Na żadnym z&nbsp;obu profili nie było zdjęcia, ale Marcus Seymour miał czterdzieści jeden lat, a&nbsp;Marcus Wordsworth tylko dwadzieścia jeden. To jego musiała spotkać na siłowni. Następnie spróbowała wyszukać go w&nbsp;mediach społecznościowych, na Facebooku, Twitterze, Instagramie, TikToku i&nbsp;Snapchacie. Nic. Nie było go w&nbsp;żadnych serwisach z&nbsp;wyjątkiem Instagrama, a&nbsp;tam miał prywatny profil.</p>

    <p class="calibre8">Przez chwilę wpatrywała się w&nbsp;ekran, wypiła kawę i&nbsp;potarła twarz dłońmi. Jego profil na LinkedIn nie był aktualizowany od lat, a&nbsp;jedynym zajęciem wymienionym w&nbsp;rubryce <em class="calibre4">Praca</em> był tygodniowy staż w&nbsp;miejscu o&nbsp;nazwie Hawthorne Law. Otworzyła ich stronę &ndash; okazało się, że to kancelaria adwokacka w&nbsp;Londynie. Kliknęła w&nbsp;rubrykę <em class="calibre4">Nasz zespół</em> i&nbsp;serce zabiło jej mocniej. <em class="calibre4">Anthony Wordsworth, wspólnik</em>. Spotkała Marcusa tylko raz, ale to musiał być jego ojciec &ndash; mieli takie same szczęki i&nbsp;szeroko rozstawione oczy.</p>

    <p class="calibre8"><span class="sms">Znalazłam ojca Marcusa</span>, napisała na nowej grupie, do której należeli wyłącznie ona, Bridget i&nbsp;River. Wszyscy dziwnie się czuli, rozmawiając o&nbsp;Lucy w&nbsp;gronie, w&nbsp;którym już jej nie było. <span class="sms">Pojadę do niego jutro i&nbsp;dowiem się, gdzie, do cholery, podziewa się jego syn. Myślę, że wyciągnę z&nbsp;niego więcej niż gliniarz.</span></p>

    <p class="calibre8">Chwilę później przyszła odpowiedź od Bridget: <span class="sms">Pojadę z&nbsp;tobą. Chyba że to dla ciebie upiorne.</span></p>

    <p class="calibre8">Alex jęknęła na widok tej kąśliwej uwagi. Wcale nie chciała jechać tam razem z&nbsp;Bridget, ale jeśli się zgodzi, może naprawi ich relacje. Zraniła ją, a&nbsp;Bridget na to nie zasługiwała.</p>

    <p class="text-center">• • •</p>

    <p class="calibre8">Alex nie bardzo rozumie, dlaczego Bridget przyszła ubrana jak królowa, w&nbsp;tweedowym płaszczu, falbaniastej bluzce z&nbsp;kołnierzykiem, rozszerzanej spódnicy i&nbsp;ze sznurem pereł na szyi, ale postanawia nie poruszać tego tematu.</p>

    <p class="calibre8">&ndash;&nbsp;Jesteśmy umówione? &ndash; pyta Bridget, gdy idą przez Victoria Embankment Gardens i&nbsp;mijają tablicę pamiątkową ku czci niejakiej lady Henry Somerset.</p>

    <p class="calibre8">&ndash;&nbsp;Nie. Ale w&nbsp;sądzie go nie ma. Zanim wyszłam z&nbsp;domu, zadzwoniłam, żeby się upewnić.</p>

    <p class="calibre8">&ndash;&nbsp;To dobrze. Mamy po prostu wejść i&nbsp;poprosić o&nbsp;spotkanie? Nigdy dotąd nie byłam w&nbsp;kancelarii prawnej.</p>

    <p class="calibre8">&ndash;&nbsp;Ja też.</p>

    <p class="calibre8">&ndash;&nbsp;Wyobrażam sobie, że to wytworny facet.</p>

    <p class="calibre8">&ndash;&nbsp;Pewnie tak. Sprawdzałam, ile wynosi czesne w&nbsp;St Paul’s. Niemal dziesięć tysięcy za semestr. Dla mnie brzmi wytwornie.</p>

    <p class="calibre8">Bridget gwiżdże cicho i&nbsp;dotyka pereł na szyi.</p>

    <p class="calibre8">&ndash;&nbsp;Kogo stać na taką kasę?</p>

    <p class="calibre8">&ndash;&nbsp;Na pewno nikogo z&nbsp;moich znajomych. To zupełnie inny świat. A&nbsp;skoro o&nbsp;tym mowa, jak w&nbsp;ogóle Lucy go poznała?</p>

    <p class="calibre8">Bridget przyciska się do niej, kiedy mijają mężczyznę, który rzuca okruchy tłoczącym się wokół niego gołębiom.</p>

    <p class="calibre8">&ndash;&nbsp;Poznali się w&nbsp;jej pierwszej szkole, Churchill Trinity.</p>

    <p class="calibre8">Alex patrzy na nią zaskoczona.</p>

    <p class="calibre8">&ndash;&nbsp;Nie wiedziałam, że też był nauczycielem.</p>

    <p class="calibre8">&ndash;&nbsp;To znaczy… hm… &ndash; Bridget odchrząkuje. &ndash; Przynajmniej tak zrozumiałam.</p>

    <p class="calibre8">Alex zerka na nią kątem oka. Dlaczego nagle tak dziwnie się zachowuje? Co takiego wie? Kiedy Lucy przyjechała taksówką od Bridget, Alex nie była w&nbsp;stanie wyciągnąć od niej nic na temat Marcusa. Lucy jasno dała jej do zrozumienia, że to ostatnia osoba, o&nbsp;jakiej ma ochotę rozmawiać.</p>

    <p class="calibre8">&ndash;&nbsp;On jest od niej młodszy &ndash; mówi Bridget. &ndash; Wiedziałaś? Zakładałam, że jest starszy.</p>

    <p class="calibre8">&ndash;&nbsp;Tak? Ja chyba w&nbsp;ogóle się nad tym nie zastanawiałam.</p>

    <p class="calibre8">W twarzy Bridget zachodzi zmiana. Coś ukrywa, lecz Alex nie ma pojęcia, co to może być.</p>

    <p class="calibre8">Rozmawiają o&nbsp;pogodzie, o&nbsp;Londynie i&nbsp;o&nbsp;tym, co oglądały w&nbsp;telewizji. W&nbsp;końcu docierają na Middle Temple Lane.</p>

    <p class="calibre8">&ndash;&nbsp;To tutaj. &ndash; Alex wskazuje masywne czarne drzwi ze złotą kołatką w&nbsp;kształcie lwiej głowy.</p>

    <p class="calibre8">Na prawo od drzwi wisi złota tabliczka z&nbsp;napisem <em class="calibre4">Kancelaria Adwokacka Hawthorne</em>.</p>

    <p class="calibre8">Bridget wyciera dłonie w&nbsp;tweedową spódnicę.</p>

    <p class="calibre8">&ndash;&nbsp;Co teraz? Wchodzimy? Jeśli jest tam recepcjonistka, chyba będziemy musiały jakoś ją wyminąć?</p>

    <p class="calibre8">Nie tylko ona się denerwuje. Alex czuje się niedorzecznie, kiedy w&nbsp;garsonce i&nbsp;na szpilkach stoi przed kancelarią.</p>

    <p class="calibre8">&ndash;&nbsp;Okej. &ndash; Dotyka ramienia Bridget. &ndash; Całą noc myślałam, jak to najlepiej załatwić, i&nbsp;doszłam do wniosku, że musimy zaatakować z&nbsp;dwóch stron, na wypadek gdyby coś poszło nie tak. Wejdź pierwsza, powiedz, że jesteś przyjaciółką Marcusa i&nbsp;musisz porozmawiać z&nbsp;Anthonym, ponieważ jego syn zniknął. Następnie…</p>

    <p class="calibre8">&ndash;&nbsp;Przyjaciółką? &ndash; Bridget unosi brwi. &ndash; Niby jakim cudem dwudziestoparolatek miałby się przyjaźnić z&nbsp;kobietą po pięćdziesiątce?</p>

    <p class="calibre8">&ndash;&nbsp;A&nbsp;czemu nie? Może znasz go z&nbsp;pracy?</p>

    <p class="calibre8">&ndash;&nbsp;Przecież nawet nie wiemy, czym on się zajmuje.</p>

    <p class="calibre8">&ndash;&nbsp;To bez znaczenia. Wątpię, żeby recepcjonistka cię wypytywała.</p>

    <p class="calibre8">&ndash;&nbsp;A&nbsp;jeśli zacznie wypytywać ojciec? Jeżeli Marcus nie pracuje? Albo zajmuje się czymś, czego kobieta w&nbsp;moim wieku nigdy by nie robiła?</p>

    <p class="calibre8">Alex wzrusza ramionami i&nbsp;wzdycha z&nbsp;irytacją. Dlaczego Bridget tak się denerwuje? Zwykle jest dużo spokojniejsza. Czy to z&nbsp;powodu tej eleganckiej otoczki? A&nbsp;może tak bardzo zależy jej na tym, żeby odnaleźć Lucy? Tak czy inaczej, przez nią Alex czuje teraz większy stres niż jeszcze pięć minut temu.</p>

    <p class="calibre8">&ndash;&nbsp;Za dużo się nad wszystkim zastanawiasz, Bridget. Jak zapyta cię, skąd znasz Marcusa, odpowiedz, że z&nbsp;pracy, i&nbsp;zmień temat. Chcemy się dowiedzieć, gdzie on może być. Nie…</p>

    <p class="calibre8">&ndash;&nbsp;Ale to adwokat. Tacy jak on zarabiają, wypytując ludzi.</p>

    <p class="calibre8">Alex przykłada dłoń do czoła.</p>

    <p class="calibre8">&ndash;&nbsp;Dobra, odwołujemy plan A&nbsp;i&nbsp;przechodzimy do planu B. Ja wchodzę, a&nbsp;ty czekasz tutaj.</p>

    <p class="calibre8">&ndash;&nbsp;Jesteś pewna? &ndash; Bridget rozgląda się po ulicy, jakby spodziewała się zobaczyć armię adwokatów w&nbsp;czarnych togach i&nbsp;siwych perukach, którzy zaraz się na nią rzucą.</p>

    <p class="calibre8">&ndash;&nbsp;Albo w&nbsp;parku. Gdzie wolisz i&nbsp;gdzie będzie ci lepiej.</p>

    <p class="calibre8">&ndash;&nbsp;Zaczekam na końcu ulicy. Wtedy, nawet jak wyjrzy przez okno, nie zobaczy nic podejrzanego.</p>

    <p class="calibre8">Alex powstrzymuje się, żeby nie przewrócić oczami. Czego ona się obawia? Że Anthony Wordsworth będzie ganiał ją po ulicy z&nbsp;kijem bejsbolowym? Że wezwie policję?</p>

    <p class="calibre8">&ndash;&nbsp;Dobrze &ndash; mówi i&nbsp;ściska rękę Bridget. &ndash; No to idę.</p>

    <p class="text-center">• • •</p>

    <p class="calibre8">Recepcja w&nbsp;kancelarii adwokackiej Hawthorne jest dokładnie taka, jak Alex sobie wyobrażała: ciemna, minimalistyczna, elegancka i&nbsp;cuchnąca pieniędzmi. Recepcjonistka &ndash; ładna młoda blondynka z&nbsp;włosami związanymi w&nbsp;kucyk, w&nbsp;białej bluzce i&nbsp;czarnej garsonce &ndash; podnosi na nią wzrok znad ekranu komputera i&nbsp;się uśmiecha.</p>

    <p class="calibre8">&ndash;&nbsp;Dzień dobry. W&nbsp;czym mogę pani pomóc?</p>

    <p class="calibre8">Alex podchodzi do biurka. Wyobraża sobie, że jest wpływową prezeską organizacji charytatywnej walczącej o&nbsp;prawa człowieka i&nbsp;przyszła do Anthony’ego Wordswortha, bo zamierza pozwać… Chryste, jaką to miała bajeczkę? A, tak. Zamierza pozwać bank za sprzedanie jej firmie długu w&nbsp;wysokości miliona funtów (poprzedniego wieczoru znalazła podobną historię w&nbsp;„The Evening Standard”).</p>

    <p class="calibre8">Zerka na recepcjonistkę i&nbsp;odwzajemnia uśmiech.</p>

    <p class="calibre8">&ndash;&nbsp;Cześć, jestem Imogen Goldmann-Harding. Przyszłam na spotkanie z&nbsp;Anthonym Wordsworthem.</p>

    <p class="calibre8">Na gładkim czole dziewczyny pojawia się zmarszczka.</p>

    <p class="calibre8">&ndash;&nbsp;Och. Nie wiedziałam, że Anthony ma rano umówione jakieś spotkania. Chwileczkę.</p>

    <p class="calibre8">Alex czeka z&nbsp;rękami splecionymi przed sobą, podczas gdy blondynka stuka w&nbsp;klawiaturę i&nbsp;coraz bardziej marszczy brwi.</p>

    <p class="calibre8">&ndash;&nbsp;Obawiam się, że nie mam wpisanych żadnych spotkań.</p>

    <p class="calibre8">&ndash;&nbsp;Nie, nie, przepraszam, źle się wyraziłam. &ndash; Alex śmieje się tym dźwięcznym, beztroskim śmiechem, dzięki któremu, jak ma nadzieję, inne kobiety czują się dobrze w&nbsp;jej towarzystwie. &ndash; Nie jestem umówiona. Dzwoniłam wcześniej, żeby sprawdzić, czy go zastanę, i&nbsp;pomyślałam, że wpadnę i&nbsp;może uda mi się z&nbsp;nim porozmawiać. Imogen Goldmann-Harding z&nbsp;Liberty, organizacji praw człowieka. Chodzi o&nbsp;sprzedany dług.</p>

    <p class="calibre8">&ndash;&nbsp;Och. Tak. Oczywiście. &ndash; Na twarzy recepcjonistki widać niezdecydowanie, ale i&nbsp;tak sięga po telefon. &ndash; Cześć, Anthony. Jest tutaj Imogen Goldmann-Harding z&nbsp;Liberty w&nbsp;sprawie sprzedanego długu. Możesz z&nbsp;nią porozmawiać?</p>

    <p class="calibre8">Alex stoi bez ruchu, z&nbsp;półuśmiechem zastygłym na twarzy. Ojciec Marcusa musi się z&nbsp;nią spotkać. Nie ma planu C.</p>

    <p class="calibre8">&ndash;&nbsp;Aha… tak, tak, wiem. &ndash; Dziewczyna zerka na Alex. &ndash; Och, naprawdę? Dziesięć minut. W&nbsp;takim razie dobrze. Przyślę ją do ciebie. Dzięki, Anthony. Pa.</p>

    <p class="calibre8">Alex ma ochotę skakać z&nbsp;radości. Zgodził się z&nbsp;nią spotkać. TAK, kurwa! Wyszczerza zęby w&nbsp;uśmiechu.</p>

    <p class="calibre8">&ndash;&nbsp;Może pani poświęcić dziesięć minut &ndash; oznajmia recepcjonistka. &ndash; Pierwsze drzwi na lewo, później schodami w&nbsp;górę na pierwsze piętro. Gabinet Anthony’ego jest po lewej stronie.</p>

    <p class="calibre8">&ndash;&nbsp;Cudownie. Bardzo pani dziękuję.</p>

    <p class="text-center">• • •</p>

    <p class="calibre8">Alex niespiesznie idzie na górę. Przekonanie recepcjonistki nie było takie trudne. Nie bez powodu Marcus jest takim dupkiem i&nbsp;wcale by się nie zdziwiła, gdyby się okazało, że niedaleko padło jabłko od jabłoni.</p>

    <p class="calibre8">Przed drzwiami gabinetu odczekuje chwilę, po czym puka, a&nbsp;gdy słyszy: „Proszę!”, bierze głęboki oddech i&nbsp;wchodzi do środka.</p>

    <p class="calibre8">Anthony Wordsworth wygląda dokładnie tak jak na zdjęciu na stronie kancelarii, jest tylko bardziej siwy na skroniach i&nbsp;waży ponad dziesięć kilogramów więcej. Ma na sobie białą koszulę, drogi granatowy garnitur z&nbsp;poszetką i&nbsp;gustowny krawat w&nbsp;granatowo-fioletowe zawijasy. Jest mężczyzną pod pięćdziesiątkę albo tuż po pięćdziesiątce, o&nbsp;przystojnej, choć zmęczonej twarzy, nieco ironicznej minie i&nbsp;cierpkim uśmiechu.</p>

    <p class="calibre8">&ndash;&nbsp;Pani Imogen. &ndash; Wstaje i&nbsp;wyciąga rękę.</p>

    <p class="calibre8">&ndash;&nbsp;Dziękuję, że zgodził się pan ze mną spotkać.</p>

    <p class="calibre8">&ndash;&nbsp;Żaden problem. Proszę usiąść. &ndash; Wskazuje miękki skórzany fotel. &ndash; Co mogę dla pani zrobić? Chodzi o&nbsp;dług, tak? Sprzedany? Przez kogo?</p>

    <p class="calibre8">Przysuwa sobie notatnik i&nbsp;sięga po pióro. Stalówka zastyga nad kartką, kiedy Wordsworth się pochyla.</p>

    <p class="calibre8">Alex wierci się na krześle. Tej części obawiała się najbardziej i&nbsp;to ją ćwiczyła wielokrotnie wczoraj wieczorem.</p>

    <p class="calibre8">&ndash;&nbsp;Muszę wyznać, że przyszłam tutaj z&nbsp;innego powodu &ndash; mówi i&nbsp;posyła mu uśmiech, którym zamierza go sobie zjednać. &ndash; Pomyślałam, że to jedyny sposób, żeby zechciał się pan ze mną zobaczyć.</p>

    <p class="calibre8">Wordsworth odsuwa fotel od biurka.</p>

    <p class="calibre8">&ndash;&nbsp;Ach tak?</p>

    <p class="calibre8">&ndash;&nbsp;Chodzi o&nbsp;pańskiego syna, Marcusa.</p>

    <p class="calibre8">&ndash;&nbsp;Jasna cholera. Co ten chłopak znowu nawywijał?</p>

    <p class="calibre8">&ndash;&nbsp;Wie pan może, gdzie on jest?</p>

    <p class="calibre8">Mężczyzna śmieje się głucho.</p>

    <p class="calibre8">&ndash;&nbsp;Bóg jeden wie. Ten chłopak robi, co chce.</p>

    <p class="calibre8">&ndash;&nbsp;Czyli nie mieszka z&nbsp;państwem?</p>

    <p class="calibre8">Na biurku adwokata stoi oprawione w&nbsp;srebrną ramkę zdjęcie przedstawiające jego, bardzo atrakcyjną blondynkę i&nbsp;dwoje małych dzieci o&nbsp;jasnych kręconych włosach.</p>

    <p class="calibre8">&ndash;&nbsp;To Marcus?</p>

    <p class="calibre8">&ndash;&nbsp;Nie. &ndash; Wordsworth sięga po fotografię i&nbsp;odwróconą kładzie na biurku. &ndash; O&nbsp;co tu chodzi?</p>

    <p class="calibre8">&ndash;&nbsp;O&nbsp;Marcusa. Sądzimy, że porwał swoją byłą dziewczynę, Lucy Newton.</p>

    <p class="calibre8">Mężczyzna wybucha skrzekliwym śmiechem.</p>

    <p class="calibre8">&ndash;&nbsp;Porwał? Bez jaj. Ten chłopak to idiota, ale coś takiego… &ndash; Kręci głową. &ndash; Nie. To wykluczone. &ndash; Kiedy przestaje się śmiać, jego nastrój wyraźnie się zmienia i&nbsp;teraz patrzy na Alex spod przymrużonych powiek. &ndash; Kim w&nbsp;ogóle pani jest?</p>

    <p class="calibre8">&ndash;&nbsp;Nazywam się Alexandra Raynor. Jestem przyjaciółką Lucy. Poznał ją pan?</p>

    <p class="calibre8">&ndash;&nbsp;Jaka Lucy? &ndash; Znowu się śmieje. &ndash; Nie poznałem żadnej z&nbsp;jego dziewczyn. Chociaż został przyłapany, jak wciągał kokainę z&nbsp;jakąś brunetką w&nbsp;St Paul’s. Nie wiem, czy to była jego dziewczyna, zresztą kogo to obchodzi. Jeśli mam być z&nbsp;panią szczery, przyznam, że mój syn i&nbsp;ja mamy słaby kontakt. Odkąd skończył szesnaście lat i&nbsp;oddaliliśmy się od siebie, mieszka osobno, w&nbsp;kawalerce w&nbsp;Walthamstow. &ndash; Wordsworth uważnie przygląda się Alex, wypatrując na jej twarzy dezaprobaty. &ndash; Myślałem, że jeśli poślę go do szkoły publicznej, dorośnie i&nbsp;stanie na własnych nogach. Ale to był błąd. Musiałem go stamtąd zabrać i&nbsp;wysłać na odwyk. Cholerny gówniarz, nie zdał nawet matury. Za to poszedł na bal maturalny. „Siemka, ludzie. Byłem na odwyku. Fajnie, co?”</p>

    <p class="calibre8">&ndash;&nbsp;Wie pan, gdzie on może być?</p>

    <p class="calibre8">&ndash;&nbsp;Nie mam pojęcia. Ale odezwie się, jak skończą mu się pieniądze.</p>

    <p class="calibre8">Alex wyjmuje z&nbsp;kieszeni telefon.</p>

    <p class="calibre8">&ndash;&nbsp;Czy mógłby pan podać mi jego adres?</p>

    <p class="calibre8">&ndash;&nbsp;Nie. &ndash; Wordsworth zerka na zegarek.</p>

    <p class="calibre8">Alex oddycha szybciej. Wordsworth jest ich jedyną szansą na odnalezienie Marcusa. Jeśli nie powie, gdzie jest jego syn, być może nigdy nie znajdą Lucy.</p>

    <p class="calibre8">&ndash;&nbsp;Proszę, to ważne. Obawiamy się, że może skrzywdzić Lucy, jeśli szybko ich nie znajdziemy. Musi mi pan powiedzieć, gdzie on jest.</p>

    <p class="calibre8">&ndash;&nbsp;Nie, nie muszę. &ndash; Wordsworth wstaje, otwiera drzwi i&nbsp;patrzy na nią wyczekująco. &ndash; Chciałbym, żeby pani wyszła, zanim wezwę policję.</p>

    <p class="calibre8">&ndash;&nbsp;Proszę. &ndash; Już wypowiadając to słowo, Alex nienawidzi siebie za to, że płaszczy się przed tym człowiekiem. &ndash; Niech mu pan nie mówi, że tu byłam. &ndash; Pochyla się nad biurkiem, bierze pióro Wordswortha i&nbsp;zapisuje cyfry w&nbsp;jego notatniku. &ndash; To mój numer. Jeśli zmieni pan zdanie i&nbsp;jednak zechce ze mną porozmawiać…</p>

    <p class="calibre8">&ndash;&nbsp;Proszę nie zmuszać mnie, żebym się powtarzał.</p>

    <p class="calibre8">&ndash;&nbsp;Dobrze już, dobrze.</p>

    <p class="calibre8">Alex wygładza spódnicę i&nbsp;przeczesuje włosy palcami. Mogłaby go błagać przez cały dzień, a&nbsp;on i&nbsp;tak niczego by jej nie powiedział. Przyjście tutaj było jedną wielką stratą czasu.</p>
  </section>
</div>


<div class="calibre1" id="calibre_link-44">
  <section type="chapter" role="doc-chapter" class="calibre">
    <h1 class="numer1">Rozdział 37</h1>

    <p class="font-bold">Grupa na WhatsAppie: Znaleźć Lucy</p>

    <p class="twitter-bold">11.46</p>

    <p class="twitter"><span class="bold">River:</span> Alex i&nbsp;Bridget, jak wam poszło z&nbsp;ojcem Marcusa?</p>

    <p class="twitter"><span class="bold">Alex:</span> Nienajlepiej. Nic mi nie powiedział, a&nbsp;na koniec mnie wyrzucił. Dowiedziałam się tylko, że Marcus został wydalony z&nbsp;prywatnej szkoły za pudrowanie noska, a&nbsp;później rodzice wyrzucili go z&nbsp;domu. Od szesnastego roku życia mieszkał sam i&nbsp;został wysłany do szkoły publicznej. Bridget powiedziała mi, że Lucy poznała go w&nbsp;Churchill Trinity. Zakładałam, że był tam nauczycielem, ale teraz się zastanawiam, czy przypadkiem nie był uczniem. Biorąc pod uwagę, że jest od niej młodszy, to miałoby sens.</p>

    <p class="twitter"><span class="bold">River:</span> CHOLERA. Nie. Myślisz, że był jej uczniem?</p>

    <p class="twitter"><span class="bold">Alex:</span> Jestem prawie pewna.</p>

    <p class="twitter"><span class="bold">River:</span> Naprawdę mam nadzieję, że się mylisz, ale może nazwa szkoły pomoże nam ich wytropić. A&nbsp;przy okazji, czy ty albo Sam macie ten kamień?</p>

    <p class="twitter"><span class="bold">Alex:</span> Ten z&nbsp;Highgate Wood? Nie, myślałam, że ty go masz.</p>

    <p class="twitter"><span class="bold">River:</span> Jesteś pewna, że Sam go nie ma?</p>

    <p class="twitter"><span class="bold">Alex:</span> Nie sądzę, ale napiszę do niego i&nbsp;zapytam.</p>

    <p class="twitter"><span class="bold">River:</span> Dzięki. Jest potrzebny jako dowód w&nbsp;sprawie. Bridget się odzywała?</p>

    <p class="twitter"><span class="bold">Alex:</span> Po naszym rozstaniu nie. A&nbsp;policja?</p>

    <p class="twitter"><span class="bold">River:</span> Też nie. Dziś o&nbsp;osiemnastej miną dwie doby, odkąd Lucy zniknęła. Mam jednak pewien trop. Pogrzebałem trochę na temat Marcusa i&nbsp;znalazłem forum dla muzyków, gdzie zamieścił post z&nbsp;informacją, że szuka perkusisty do kapeli. Nazywają się Disciples of London i&nbsp;dziś wieczorem grają koncert. Marcus jest basistą.</p>

    <p class="twitter"><span class="bold">Alex:</span> Musimy iść.</p>

    <p class="twitter"><span class="bold">River:</span> Nie rozpozna cię z&nbsp;siłowni?</p>

    <p class="twitter"><span class="bold">Alex:</span> Byłeś kiedyś na scenie? Nie widzisz niczego poza jej krawędzią, a&nbsp;już na pewno nie jesteś w&nbsp;stanie zobaczyć twarzy poszczególnych osób z&nbsp;publiczności. Ale rozumiem &ndash; jeśli pojedziemy za nim do domu czy gdzie tam teraz mieszka, nie może nas zobaczyć. Mam perukę, która może się przydać. Nie martw się, nie spieprzę tego, jeśli tylko pomoże nam to znaleźć Lucy.</p>

    <p class="twitter"><span class="bold">River:</span> Okej, w&nbsp;porządku. Grają w&nbsp;pubie w&nbsp;Camden. Wyślę ci adres. Zaczynają wpuszczać o&nbsp;dziewiętnastej.</p>

    <p class="twitter"><span class="bold">Alex:</span> Widzimy się na miejscu.</p>
  </section>
</div>


<div class="calibre1" id="calibre_link-45">
  <section type="chapter" role="doc-chapter" class="calibre">
    <h1 class="numer">Rozdział 38</h1>

    <h1 class="tytul">Lucy</h1>

    <p class="font-bold">Środa, 18 października</p>

    <p class="tyt">Dwa dni do czyjejś śmierci…</p>

    <p class="calibre8">Lucy siada gwałtownie i&nbsp;Marcus też się podrywa. Oboje leżeli skuleni pod kocami na kanapie &ndash; Lucy w&nbsp;jednym końcu, a&nbsp;Marcus w&nbsp;drugim &ndash; kiedy ich uszu dobiegł dźwięk, którego żadne z&nbsp;nich nie słyszało, odkąd tu przyjechali.</p>

    <p class="calibre8">Lucy i&nbsp;tak nie skupiała się na filmie. Myślała o&nbsp;tym, co zrobi, kiedy zabije Marcusa: weźmie samochód &ndash; kluczyki były w&nbsp;kieszeni jego dżinsów, razem z&nbsp;innymi kluczami, które nosił przy sobie &ndash; i&nbsp;pojedzie do domu po paszport. Wszystko inne miała w&nbsp;walizce znajdującej się w&nbsp;bagażniku.</p>

    <p class="calibre8">Gdzieś w&nbsp;domu dzwoni telefon. Lucy rozgląda się po pokoju, próbując zlokalizować źródło dźwięku.</p>

    <p class="calibre8">Czy ktoś zauważył jej zniknięcie? Namierzył ją? Minęły czterdzieści dwie godziny, odkąd Marcus ją porwał, i&nbsp;chociaż nie sądzi, że szkoła, rodzice czy przyjaciele mogliby się zaniepokoić, jest niemal pewna, że jej grupa na WhatsAppie zorientuje się, że coś musiało jej się stać. Tylko czy zgłoszą jej zaginięcie? Tyle razy powtarzała im, że nie chce zawiadamiać policji; wiedzą jednak, że Marcus ją wytropił. Będą się martwić, na pewno.</p>

    <p class="calibre8">Marcus wstaje z&nbsp;kanapy i&nbsp;z&nbsp;kredensu w&nbsp;drugim końcu pomieszczenia wyciąga telefon stacjonarny.</p>

    <p class="calibre8">&ndash;&nbsp;Halo? &ndash; Przykłada słuchawkę do ucha.</p>

    <p class="calibre8">Podejrzliwość na jego twarzy zamienia się w&nbsp;złość, gdy Marcus słucha odpowiedzi.</p>

    <p class="calibre8">&ndash;&nbsp;To pieprzone bzdury &ndash; warczy do telefonu. &ndash; Kimkolwiek jest ta cała Alexandra, to jakaś kłamliwa dziwka.</p>

    <p class="calibre8">Lucy zamiera. Alexandra? Jej Alex? Co takiego zrobiła?</p>

    <p class="calibre8">&ndash;&nbsp;Oczywiście, że nikogo nie porwałem &ndash; ciągnie Marcus. &ndash; Nawet nie znam żadnej Lucy. Tato, chyba ktoś robi sobie z&nbsp;ciebie jaja. Ty…</p>

    <p class="calibre8">Obnaża zęby, kiedy osoba na drugim końcu linii mu przerywa, i&nbsp;zaciska dłoń w&nbsp;pięść.</p>

    <p class="calibre8">&ndash;&nbsp;Padła mi bateria, okej? A&nbsp;nie mam ładowarki. Przyjechałem do domu babci, bo przechodzę ciężki okres. Nie żebyś o&nbsp;tym wiedział, bo nigdy do mnie nie dzwonisz. Nie. Nie będę mówił ciszej. To cały, kurwa, ty. Jeśli o&nbsp;mnie chodzi, zawsze zakładasz najgorsze, zawsze… No to przyjedź tu i&nbsp;sprawdź! Albo mnie wyrzuć! Odeślij mnie z&nbsp;powrotem do tej cholernej klitki, a&nbsp;sam z&nbsp;nową rodzinką mieszkaj dalej w&nbsp;domu, który kiedyś… Wal się! Mam dość tej rozmowy. &ndash; Ciska słuchawkę w&nbsp;drugi kąt pokoju, a&nbsp;ta roztrzaskuje się o&nbsp;kominek i&nbsp;spada na podłogę.</p>

    <p class="calibre8">Lucy przez chwilę patrzy na kawałki plastiku, po czym zrywa się z&nbsp;kanapy i&nbsp;zaczyna zbierać je na kupkę.</p>

    <p class="calibre8">&ndash;&nbsp;Zostaw to! &ndash; Marcus chwyta ją za nadgarstek i&nbsp;szarpnięciem stawia na nogi, a&nbsp;potem ciągnie w&nbsp;stronę sypialni.</p>

    <p class="calibre8">&ndash;&nbsp;Marcus, porozmawiajmy. Mogę pomóc. Mogę zadzwonić do twojego taty i&nbsp;powiedzieć mu, że nie mam pojęcia, o&nbsp;co chodzi, bo… &ndash; Krzyczy zaskoczona, gdy mocno popchnięta ląduje na łóżku na brzuchu, z&nbsp;rozrzuconymi ramionami.</p>

    <p class="calibre8">&ndash;&nbsp;On nie ma pojęcia, kim jesteś. Nikt o&nbsp;tobie nie wie. &ndash; Marcus podchodzi do komody, otwiera szufladę i&nbsp;wyciąga zwój opasek zaciskowych. &ndash; Mógłbym cię teraz zabić i&nbsp;nikt by się nie dowiedział.</p>

    <p class="calibre8">&ndash;&nbsp;Marcus, proszę. &ndash; Lucy obraca się na plecy i&nbsp;wstaje z&nbsp;łóżka, choć chwieje się na nogach i&nbsp;cała drży; serce wali jej jak szalone. &ndash; Nie musisz tego robić. Nadal możemy wszystko naprawić. Jeśli pomyślimy… kiedy przypomnimy sobie, jacy byliśmy szczęśliwi… będziemy mogli… Zostawimy to wszystko za sobą. &ndash; Wyciąga rękę i&nbsp;dotyka jego policzka.</p>

    <p class="calibre8">Na ułamek sekundy twarz mu łagodnieje, ale zaraz potem w&nbsp;jego oczach pojawia się mrok i&nbsp;Marcus odpycha ją od siebie z&nbsp;taką siłą, że Lucy znów upada na łóżko.</p>

    <p class="calibre8">&ndash;&nbsp;Przestań, kurwa, gadać.</p>

    <p class="calibre8">Nie próbuje walczyć, kiedy on krępuje jej nadgarstki i&nbsp;kostki i&nbsp;przywiązuje ją do łóżka. Spuszcza wzrok i&nbsp;liczy oddechy, żeby uspokoić galopujący puls. Wciąż liczy, kiedy drzwi sypialni zatrzaskują się z&nbsp;hukiem, po czym dom wypełnia dudniąca muzyka rockowa.</p>

    <p class="calibre8">Tak niewiele brakowało. Gdyby dotykała Marcusa chwilę dłużej, wyciągnęłaby zza paska dżinsów odłamek plastiku i&nbsp;dźgnęła go w&nbsp;szyję.</p>
  </section>
</div>


<div class="calibre1" id="calibre_link-46">
  <section type="chapter" role="doc-chapter" class="calibre">
    <h1 class="numer">Rozdział 39</h1>

    <h1 class="tytul">River</h1>

    <p class="font-bold">Środa, 18 października</p>

    <p class="tyt">Dwa dni do czyjejś śmierci…</p>

    <p class="calibre8">River wpatruje się w&nbsp;ekran laptopa, po czym zdejmuje okulary i&nbsp;pociera oczy. Próbował uszanować prośbę Meg i&nbsp;dać jej trochę przestrzeni, ale nie może przestać się martwić. Prawie nie spał, odkąd Vanessa zagroziła, że ją zabije, a&nbsp;on po zajęciach salsy biegiem wrócił do domu i&nbsp;odkrył, że Meg się wyprowadziła. Ostrzegł ją wtedy esemesem, a&nbsp;gdy nie odpisała, błagał, żeby się odezwała i&nbsp;dała mu znać, że nic jej nie jest. W&nbsp;odpowiedzi na ekranie pojawiło się pięć słów.</p>

    <p class="calibre8"><span class="sms">Żyję, River. Przestań się martwić.</span></p>

    <p class="calibre8">Przez cały wtorek monitorował jej WhatsAppa. Zalogowała się o&nbsp;6.05. Dobrze, bo to znaczyło, że Vanessa nie znała miejsca jej pobytu i&nbsp;Meg przeżyła noc. Ale czy będzie bezpieczna w&nbsp;pracy? Wstrzymał się z&nbsp;pisaniem do 21.22, kiedy był pewien, że skończyła zmianę.</p>

    <p class="calibre8"><span class="sms">Proszę, napisz, że jesteś u&nbsp;przyjaciółki i&nbsp;że jesteś bezpieczna.</span></p>

    <p class="calibre8">Zwlekała z&nbsp;odpowiedzią całe dziesięć minut, po czym odpisała krótko:</p>

    <p class="calibre8"><span class="sms">Nic mi nie jest. Jestem bezpieczna u&nbsp;Emily, ale niedługo będę musiała wpaść po swoje rzeczy. Nie odpisuj, PROSZĘ! W&nbsp;następnej wiadomości dam ci znać kiedy.</span></p>

    <p class="calibre8">Nieodparta chęć, żeby coś odpowiedzieć, była niemal nie do zniesienia. W&nbsp;końcu wysłał tylko emotkę złamanego serca, a&nbsp;zaraz potem drugą, tym razem z&nbsp;uniesionym kciukiem. Nadal mógł uratować ich związek, ale musiał to zrobić osobiście, nie przez WhatsAppa.</p>

    <p class="calibre8">Od czterdziestu ośmiu godzin cierpi katusze, a&nbsp;detektyw prowadzący jego sprawę wciąż nie oddzwania. Za kilka godzin ma iść z&nbsp;Alex na koncert Disciples of London, ale zamiast pracować, wyszukuje w&nbsp;sieci informacje na temat Bridget Hopkins. Dzięki temu przynajmniej nie pisze do Meg.</p>

    <p class="calibre8">Od jakiegoś czasu nie daje mu spokoju coś, co powiedziała Bridget. Na pogrzebie Natalie, kiedy doręczono im wiązankę, troje z&nbsp;nich zaczęło panikować, bo dla nich była to ważna data. Na dwudziestego zaplanowano premierę sztuki Alex, Lucy miała zjeść obiad z&nbsp;rodzicami, którzy tego dnia obchodzą rocznicę ślubu, a&nbsp;Bridget twierdziła, że ma w&nbsp;tym dniu urodziny. Mówiła też, kiedy rozmawiali na WhatsAppie o&nbsp;zajęciach salsy, na które chodzi Charlotte, że w&nbsp;swoje urodziny poszła na <em class="calibre4">Taniec z&nbsp;gwiazdami</em>. Czytał tę rozmowę kilka razy i&nbsp;ma to czarno na białym:</p>

    <p class="calibre8"><span class="sms">Też kiepska ze mnie tancerka. Z&nbsp;tańcem mam tyle wspólnego, że w&nbsp;urodziny wybrałam się na </span><em class="calibre4">Taniec z&nbsp;gwiazdami</em><span class="sms">.</span></p>

    <p class="calibre8">River to sprawdził i&nbsp;wie, że otwarte dla publiczności pokazy <em class="calibre4">Tańca z&nbsp;gwiazdami</em> zaczynają się pod koniec stycznia i&nbsp;trwają do połowy lutego. Nigdy nie odbywały się w&nbsp;październiku. A&nbsp;zatem Bridget skłamała albo o&nbsp;swoich urodzinach dwudziestego października, albo o&nbsp;<em class="calibre4">Tańcu z&nbsp;gwiazdami</em>. Nieprawdą było też, że rzuciła pracę po tym, jak Charlotte ją wytropiła. Pół godziny temu River zadzwonił do kwiaciarni, gdzie pracowała, i&nbsp;gość, który odebrał, powiedział, że owszem, wzięła kilka dni wolnego, ale nie odeszła z&nbsp;pracy.</p>

    <p class="calibre8">Zaczął szukać w&nbsp;sieci informacji na jej temat i&nbsp;nie znalazł… NIC. Kompletnie nic. Na całym świecie są różne Bridget Hopkins, ale nie znalazł żadnej, która mogłaby być nią &ndash; ani na Facebooku, ani na LinkedIn, nigdzie. Zatem albo podała fałszywe nazwisko, albo nigdy nie używała mediów społecznościowych, albo wie, jak całkowicie zniknąć z&nbsp;sieci i&nbsp;wyprzedzać Charlotte o&nbsp;krok, choć nie sprawia wrażenia szczególnie obytej z&nbsp;internetem.</p>

    <p class="calibre8">River sięga po telefon, przygryza dolną wargę i&nbsp;jeszcze raz czyta wiadomość od Floriana, pytającego, czy może przekazać jego numer Charlotte. Dwa dni temu River odpisał, że się nie zgadza, ale są pytania, na które potrzebuje odpowiedzi, i&nbsp;coś mu mówi, że Charlotte będzie mogła mu pomóc. Mimo wszystko nie chce podawać jej swojego numeru. Ma już jedną stalkerkę i&nbsp;niepotrzebna mu druga. Na pogrzebie Natalie Bridget wspomniała, że poznała Charlotte w&nbsp;ostatniej kwiaciarni, w&nbsp;której pracowała.</p>

    <p class="calibre8">River wystukuje na ekranie telefonu wiadomość do Floriana: <span class="sms">Pewnie nie znasz nazwy kwiaciarni, w&nbsp;której pracuje Charlotte? Chciałbym zamówić u&nbsp;nich bukiet dla mojej mamy.</span></p>

    <p class="calibre8">Oczywiście to kłamstwo. Charlotte nie mówiła mu nic na temat pracy &ndash; była zbyt zajęta wpychaniem mu języka do gardła &ndash; ale jeśli Florian zna adres, River będzie mógł wpaść do niej i&nbsp;zagadać o&nbsp;Bridget. Takie posunięcie ma dwa plusy. Po pierwsze: Charlotte będzie w&nbsp;pracy, więc będzie musiała odpowiednio się zachowywać. I&nbsp;po drugie: będzie trzeźwa.</p>

    <p class="text-center">• • •</p>

    <p class="calibre8">River wchodzi do zatłoczonego pubu i&nbsp;przeciska się w&nbsp;stronę baru, wyciągając szyję i&nbsp;szukając wzrokiem Alex. Odruchowo wypatruje burzy kręconych włosów i&nbsp;mija chwila, nim zauważa szczupłą kobietę w&nbsp;okularach, z&nbsp;brązowymi włosami obciętymi na boba, opartą o&nbsp;ścianę przy oknie. Gdy ich oczy się spotykają, wykonuje gest mówiący: „Napijesz się czegoś?”, na co ona kiwa głową. Dziesięć minut później River, z&nbsp;butelką piwa w&nbsp;każdej ręce, lawiruje między ludźmi w&nbsp;stronę Alex. Kobieta ma zaróżowione policzki, oczy szkliste, a&nbsp;uśmiech szeroki i&nbsp;krzywy.</p>

    <p class="calibre8">&ndash;&nbsp;Wszystko w&nbsp;porządku? &ndash; pyta River.</p>

    <p class="calibre8">&ndash;&nbsp;Tak, tak. &ndash; Alex bierze jedną butelkę i&nbsp;nieporadnie obejmuje go ramieniem.</p>

    <p class="calibre8">On również ją obejmuje i&nbsp;spogląda na jej twarz.</p>

    <p class="calibre8">&ndash;&nbsp;Wypiłaś trochę w&nbsp;domu, zanim wyszłaś, co?</p>

    <p class="calibre8">Alex podnosi wzrok na sufit i&nbsp;mruga gwałtownie, jak gdyby próbowała opanować łzy, które cisną jej się do oczu. Kiedy znowu patrzy na Rivera, wydaje mu się bezbronna jak nigdy dotąd.</p>

    <p class="calibre8">&ndash;&nbsp;O&nbsp;co chodzi? &ndash; pyta ją. &ndash; Co się dzieje?</p>

    <p class="calibre8">&ndash;&nbsp;Poza tym, że zostało czterdzieści osiem godzin do czasu, aż któreś z&nbsp;nas umrze? &ndash; Alex pociąga łyk z&nbsp;butelki.</p>

    <p class="calibre8">River patrzy na nią i&nbsp;marszczy brwi. Nigdy jej takiej nie widział &ndash; pijanej, pobudzonej, rozchwianej emocjonalnie &ndash; i&nbsp;wcale mu się to nie podoba. Lubi przewidywalność, trwałość i&nbsp;rutynę. To jeden z&nbsp;powodów, dla których tak bardzo kocha Meg &ndash; ponieważ ona nie ma huśtawek nastrojów. Jest rozsądna i&nbsp;stabilna emocjonalnie, a&nbsp;jej zachowanie nigdy nie zbacza z&nbsp;obranej ścieżki. Jeśli zaskoczy ją kwiatami, Meg uśmiechnie się, obejmie go i&nbsp;wstawi bukiet do wazonu. Jeśli się pokłócą, wyjdzie do drugiego pokoju, ochłonie nieco i&nbsp;wróci, żeby z&nbsp;nim porozmawiać. Czasami się upija, ale nawet wtedy łatwo przewidzieć, co zrobi &ndash; będzie głośna, pewnie zacznie śpiewać, obejmować wszystkich, którzy nawiną jej się pod rękę, i&nbsp;mówić im, że ich kocha.</p>

    <p class="calibre8">Tymczasem pijana Alex jest całkowitą niewiadomą. I&nbsp;w&nbsp;sytuacji, kiedy tak wiele zależy od odkrycia, gdzie Marcus przetrzymuje Lucy, River żałuje, że powiedział Alex o&nbsp;koncercie.</p>

    <p class="calibre8">&ndash;&nbsp;Jesteś pewna, że chcesz to zrobić? &ndash; pyta. &ndash; Możemy zamówić ci taksówkę.</p>

    <p class="calibre8">&ndash;&nbsp;Jaja sobie robisz? Nigdy w&nbsp;życiu. Chodźmy i&nbsp;znajdźmy ten zespół.</p>

    <p class="calibre8">River przeciska się za nią w&nbsp;stronę dudniącego basu na tyłach pubu i&nbsp;potwornie żałuje, że nie ma numeru do Sama, bo najchętniej zadzwoniłby do niego i&nbsp;poprosił, żeby po nią przyjechał.</p>

    <p class="calibre8">&ndash;&nbsp;Hej! Annalise! Co ty tu robisz?</p>

    <p class="calibre8">Alex gwałtownie przystaje, zmuszając Rivera, żeby też się zatrzymał. Niski, krępy gość po dwudziestce, z&nbsp;niebieską grzywką i&nbsp;kolczykiem w&nbsp;nosie, chwyta ją za ramię.</p>

    <p class="calibre8">&ndash;&nbsp;Nie wiem, o&nbsp;czym mówisz &ndash; rzuca Alex znużonym tonem.</p>

    <p class="calibre8">&ndash;&nbsp;Stary, stary! &ndash; Wciąż trzymając ją za ramię, Niebieska Grzywka klepie w&nbsp;plecy jednego z&nbsp;kumpli. &ndash; Spójrz, kto przyszedł zobaczyć Disciples of London. Tylko popatrz, stary!</p>

    <p class="calibre8">&ndash;&nbsp;Przepraszam. &ndash; River szarpie mężczyznę za rękę. &ndash; Spieszy nam się.</p>

    <p class="calibre8">&ndash;&nbsp;Ja pierdolę! Masz rację. Prawie jej nie poznałem w&nbsp;tych okularach i&nbsp;włosach. &ndash; Teraz również wysoki, kościsty chłopak gapi się na Alex. &ndash; Boże! Moja matka uwielbia ten serial. Możemy zrobić sobie selfie?</p>

    <p class="calibre8">&ndash;&nbsp;Nie &ndash; rzuca River.</p>

    <p class="calibre8">&ndash;&nbsp;Jasne &ndash; odpowiada w&nbsp;tej samej chwili Alex.</p>

    <p class="calibre8">River puszcza jej rękę, kiedy Alex odwraca się do zdjęcia. Kościsty nastolatek podaje telefon dziewczynie z&nbsp;ciężkim czarnym makijażem, po czym on i&nbsp;jego kumpel stają po bokach Alex. Kiedy obaj nachylają się w&nbsp;jej stronę, Riverowi drga policzek. Nie tylko ona jest pijana.</p>

    <p class="calibre8">&ndash;&nbsp;Hej! &ndash; protestuje Alex, gdy Kościsty obejmuje ją ramieniem.</p>

    <p class="calibre8">Przestępuje z&nbsp;nogi na nogę, próbując strząsnąć jego rękę, ale on obejmuje ją jeszcze mocniej.</p>

    <p class="calibre8">&ndash;&nbsp;Wyluzuj, Annalise. &ndash; Niebieska Grzywka obejmuje ją w&nbsp;pasie. &ndash; To tylko zdjęcie. Niech ktoś kupi tej pani drinka.</p>

    <p class="calibre8">&ndash;&nbsp;To nie jest moje imię &ndash; syczy Alex przez zaciśnięte zęby i&nbsp;próbuje wyswobodzić się z&nbsp;uścisku.</p>

    <p class="calibre8">River podchodzi bliżej, gotów interweniować. Wie, że Alex potrafi zadbać o&nbsp;siebie, ale nie kiedy jest pijana, a&nbsp;ci dwaj mają z&nbsp;niej niezły ubaw.</p>

    <p class="calibre8">&ndash;&nbsp;Uśmiech! &ndash; rzuca dziewczyna z&nbsp;telefonem. Robi zdjęcie, patrzy na ekran i&nbsp;marszczy nos. &ndash; Ona ma zamknięte oczy.</p>

    <p class="calibre8">&ndash;&nbsp;No to zrób jeszcze jedno &ndash; prosi Niebieska Grzywka. &ndash; I&nbsp;cofnij się trochę. Stoisz za blisko.</p>

    <p class="calibre8">Dziewczyna robi krok do tyłu i&nbsp;wpada na kolesia w&nbsp;poszarpanych dżinsach, z&nbsp;długimi ciemnymi włosami. Gość odwraca się, wyraźnie wkurzony, i&nbsp;nagle zauważa Alex.</p>

    <p class="calibre8">&ndash;&nbsp;Ja pierdolę, to ty! Hej, ludzie… &ndash; Odwraca się do znajomych i&nbsp;kciukiem wskazuje za siebie. &ndash; Nie zgadniecie…</p>

    <p class="calibre8">&ndash;&nbsp;Dość tego. Koniec. &ndash; Alex próbuje uwolnić się od Niebieskiej Grzywki i&nbsp;Kościstego, a&nbsp;River wychwytuje w&nbsp;jej głosie nutę paniki.</p>

    <p class="calibre8">&ndash;&nbsp;Nie, zaczekaj!</p>

    <p class="calibre8">&ndash;&nbsp;Zdjęcie wyszło do dupy, bo wszyscy się ruszacie.</p>

    <p class="calibre8">&ndash;&nbsp;Nie, nie, nie, Annalise. Nie odchodź!</p>

    <p class="calibre8">Ludzie protestują, gdy Alex chce odejść, a&nbsp;chwilę później słychać okrzyk zaskoczenia, kiedy wbija łokieć w&nbsp;bok Kościstego. Gdy tylko chłopak opuszcza ramię, Alex posyła Riverowi spojrzenie mówiące: „Natychmiast się stąd wynośmy!”. River bez wahania łapie ją za rękę i&nbsp;zaczyna przedzierać się przez tłum, a&nbsp;za ich plecami rozlegają się okrzyki: „Suka!”, „Nadęta pizda!”, „Jebana celebrytka!”. Słychać je nawet w&nbsp;drugim pomieszczeniu. River znajduje skrawek wolnego miejsca &ndash; kącik obok damskich toalet &ndash; i&nbsp;wciąż trzymając Alex za rękę, odwraca się, żeby sprawdzić, jak ona się czuje.</p>

    <p class="calibre8">&ndash;&nbsp;W&nbsp;porządku? &ndash; pyta, próbując przekrzyczeć muzykę. &ndash; Zamówić ci Ubera?</p>

    <p class="calibre8">Alex patrzy na niego z&nbsp;niedowierzaniem.</p>

    <p class="calibre8">&ndash;&nbsp;Myślisz, że te lamusy mnie przestraszyły? &ndash; Daje mu kuksańca. &ndash; Chodź, kapela jest już na scenie.</p>

    <p class="text-center">• • •</p>

    <p class="calibre8">Muzyka to przestylizowany gówniany shoegaze z&nbsp;ciężkimi gitarami, dokładnie taki, jakiego River nie cierpi, ale publiczność jest najwyraźniej innego zdania. Gdziekolwiek spojrzy, ludzie w&nbsp;jego wieku i&nbsp;młodsi skaczą, śpiewają, tańczą i&nbsp;wyrzucają w&nbsp;powietrze zaciśnięte pięści. Jak na zespół, który jeszcze nie wydał płyty i&nbsp;nadal gra w&nbsp;pubach, Disciples of London mają oddanych fanów. Wokalista &ndash; gość w&nbsp;dżinsach rurkach, podkreślających wąskie biodra &ndash; ściska mikrofon i&nbsp;smętnym wzrokiem wpatruje się w&nbsp;tłum, śpiewając o&nbsp;rozpadzie związku i&nbsp;porównując to do operacji bez znieczulenia. River niechętnie musi przyznać mu rację.</p>

    <p class="calibre8">Nachyla się w&nbsp;stronę pijanej towarzyszki, która zamknęła oczy i&nbsp;kołysze się w&nbsp;rytm muzyki.</p>

    <p class="calibre8">&ndash;&nbsp;Gdzie jest Marcus?</p>

    <p class="calibre8">Alex kręci głową i&nbsp;krzyczy mu do ucha:</p>

    <p class="calibre8">&ndash;&nbsp;Nie ma go! Jakiś inny koleś gra na basie.</p>

    <p class="calibre8">River klnie pod nosem. Jest gorzej, niż myślał. Skoro Marcusa nie ma na scenie, to albo wyleciał z&nbsp;zespołu, albo zniknął gdzieś z&nbsp;Lucy. Jeśli to drugie, muszą ich znaleźć. I&nbsp;to szybko.</p>

    <p class="calibre8">&ndash;&nbsp;Myślę, że powinniśmy zaczekać do końca koncertu i&nbsp;spróbować porozmawiać z&nbsp;chłopakami z&nbsp;zespołu.</p>

    <p class="calibre8">&ndash;&nbsp;Co? &ndash; Alex się krzywi. &ndash; Zaczekać na co?</p>

    <p class="calibre8">River przykłada dłonie do ust i&nbsp;nachyla się do niej.</p>

    <p class="calibre8">&ndash;&nbsp;Zaczekamy do końca i&nbsp;pogadamy z&nbsp;chłopakami z&nbsp;zespołu. Może będą wiedzieli, gdzie jest Marcus.</p>

    <p class="calibre8">Alex z&nbsp;entuzjazmem kiwa głową i&nbsp;pokazuje, że chce się jeszcze napić.</p>

    <p class="calibre8">&ndash;&nbsp;Jesteś pewna? Możemy wpaść na…</p>

    <p class="calibre8">Ale ona już przeciska się obok niego i&nbsp;idzie w&nbsp;stronę drzwi.</p>

    <p class="calibre8">River nie ma wyboru i&nbsp;podąża za nią.</p>

    <p class="calibre8">&ndash;&nbsp;Cztery? &ndash; pyta, usłyszawszy jej zamówienie u&nbsp;barmana. &ndash; Nie potrzebujemy dwóch piw na głowę. W&nbsp;ogóle nie zamierzałem pić.</p>

    <p class="calibre8">&ndash;&nbsp;No to ja wszystkie wypiję! &ndash; Alex patrzy na niego kątem oka i&nbsp;uśmiecha się, po czym sięga po najbliższą butelkę, podnosi ją do ust i&nbsp;opróżnia paroma łykami. &ndash; Jedna. &ndash; Odstawia pustą butelkę i&nbsp;bierze drugą. Już ma się napić, gdy River chwyta butelkę.</p>

    <p class="calibre8">&ndash;&nbsp;Naprawdę myślę, że masz…</p>

    <p class="calibre8">&ndash;&nbsp;Nie rób tego. &ndash; Alex rzuca mu ostrzegawcze spojrzenie i&nbsp;upija łyk.</p>

    <p class="calibre8">&ndash;&nbsp;Patrzcie, patrzcie! Celebrytka klasy Z.</p>

    <p class="calibre8">River słyszy ich, jeszcze zanim pojawiają się w&nbsp;ich polu widzenia. Do baru podchodzą Niebieska Grzywka, Kościsty, dziewczyna i&nbsp;dwóch innych gości, przy których Pete Doherty wyglądałby jak zadbany okaz zdrowia.</p>

    <p class="calibre8">&ndash;&nbsp;Spierdalaj. &ndash; Alex odwraca się do nich plecami i&nbsp;podnosi butelkę do ust.</p>

    <p class="calibre8">&ndash;&nbsp;Wydaje ci się, że jesteś zbyt fajna, żeby z&nbsp;nami pogadać? &ndash; Kościsty szturcha ją łokciem w&nbsp;plecy, aż butelka dzwoni jej o&nbsp;zęby.</p>

    <p class="calibre8">&ndash;&nbsp;Hej! &ndash; River odpycha go. &ndash; Daj jej spokój.</p>

    <p class="calibre8">Kościsty jest wyższy i&nbsp;cięższy od niego, ale zarazem pijany i&nbsp;żeby nie upaść, chwyta się krawędzi baru. Z&nbsp;ust jego znajomych wyrywa się zgodne „Oooch!”.</p>

    <p class="calibre8">&ndash;&nbsp;A&nbsp;ty, kurwa, coś za jeden? &ndash; pyta Kościsty, kiedy odzyskuje równowagę. &ndash; Jej utrzymanek? A&nbsp;może niańka?</p>

    <p class="calibre8">Alex odwraca się i&nbsp;popycha go z&nbsp;całej siły.</p>

    <p class="calibre8">&ndash;&nbsp;Że niby ja jestem jego sponsorką, ty pizdo?</p>

    <p class="calibre8">Kościsty zatacza się i&nbsp;wpada na dziewczynę i&nbsp;Niebieską Grzywkę.</p>

    <p class="calibre8">&ndash;&nbsp;Teraz zrób sobie selfie! &ndash; krzyczy Alex i&nbsp;zanim River zdąży zrozumieć, co się dzieje, łapie go za rękę i&nbsp;ciągnie do wyjścia.</p>

    <p class="text-center">• • •</p>

    <p class="calibre8">Zataczając się, pokonują pięćdziesiąt, może sześćdziesiąt metrów, po czym Alex wciąga Rivera w&nbsp;boczną uliczkę i&nbsp;oboje kryją się za metalowym kontenerem na śmieci. Zakrywa usta dłonią i&nbsp;cała się trzęsie, bez powodzenia próbując opanować śmiech, podczas gdy stojący obok niej River usiłuje odkleić od podeszwy buta kawałek gazety (umazany diabli wiedzą czym). Wygląda zza kontenera i&nbsp;szuka wzrokiem niebieskiej grzywki, poszarpanych dżinsów, kościstej sylwetki albo wkurzonej twarzy. Ponieważ są w&nbsp;Camden, niemal natychmiast zauważa cztery pasujące do tego osoby, ale nie ma wśród nich ani niebieskowłosego, ani chudego, przed którymi właśnie uciekli, więc River kołysze się na piętach i&nbsp;oddycha z&nbsp;ulgą.</p>

    <p class="calibre8">&ndash;&nbsp;Nie możemy tak tu siedzieć! &ndash; Alex wali pięścią w&nbsp;kontener, aż River się wzdryga. &ndash; Powinniśmy tam wrócić i&nbsp;porozmawiać z&nbsp;zespołem. Oni będą wiedzieli, gdzie mieszka Marcus.</p>

    <p class="calibre8">&ndash;&nbsp;Nie sądzę… &ndash; River urywa, gdy komórka w&nbsp;jego kieszeni zaczyna wibrować. &ndash; Chwileczkę, muszę sprawdzić, kto to.</p>

    <p class="calibre8">Proszę, niech to będzie Meg, błaga w&nbsp;duchu, wyjmując telefon. Dał jej przestrzeń, o&nbsp;którą prosiła. Nie nagabywał jej ani się nie przymilał, ale minęły dwa dni, odkąd odeszła, i&nbsp;rozpaczliwie pragnie usłyszeć jej głos. Ale to nie wiadomość głosowa od Meg, tylko powiadomienie o&nbsp;nieodebranym połączeniu od Bridget i&nbsp;odpowiedź od Floriana. River otwiera jego esemesa, czyta &ndash; i&nbsp;coś ściska go w&nbsp;żołądku.</p>

    <p class="calibre8"><span class="sms">Charlotte ma pracować w&nbsp;kwiaciarni? Nie wiem, skąd ten pomysł. To artystka komediowa, stand-uperka. Czasami występuje w&nbsp;reklamie, tego typu rzeczach.</span></p>

    <p class="calibre8">&ndash;&nbsp;Co to? &ndash; Alex wyciąga szyję, żeby spojrzeć na ekran, i&nbsp;kicha pięć razy.</p>

    <p class="calibre8">River odwraca się tak, by zasłonić telefon. Wcześniej, w&nbsp;pubie, niemal podzielił się z&nbsp;nią podejrzeniami na temat Bridget, ale to nie jest odpowiednia chwila. Musi się dokładnie zorientować, o&nbsp;co chodzi, zanim włoży kij w&nbsp;mrowisko.</p>

    <p class="calibre8"><span class="sms">Daj Charlotte mój numer</span>, pisze do Floriana. <span class="sms">Muszę z&nbsp;nią porozmawiać ASAP.</span></p>

    <p class="calibre8">Kiedy wysyła wiadomość, na jego twarz pada cień.</p>

    <p class="calibre8">&ndash;&nbsp;Co tu się dzieje, do cholery? &ndash; pyta Bridget, która wyrosła obok nich jak spod ziemi.</p>
  </section>
</div>


<div class="calibre1" id="calibre_link-47">
  <section type="chapter" role="doc-chapter" class="calibre">
    <h1 class="numer">Rozdział 40</h1>

    <h1 class="tytul">Bridget</h1>

    <p class="font-bold">Środa, 18 października</p>

    <p class="tyt">Dwa dni do czyjejś śmierci…</p>

    <p class="calibre8">Bridget nie planowała podróży do Camden, tak jak nie miała w&nbsp;planach przeciskania się przez zatłoczoną stację metra, by potem szukać jakiejś dusznej, cuchnącej speluny. Po porannym wypadzie do Temple wsadziła Alex do taksówki, na wypadek gdyby Colin Sutherland czaił się gdzieś w&nbsp;parku, sprawdziła apkę, czy Charlotte nie ma w&nbsp;pobliżu, i&nbsp;pojechała do WH Smiths, gdzie kupiła notatnik i&nbsp;długopis. Znalazła kawiarnię, zamówiła cappuccino i&nbsp;ciastko duńskie, po czym otworzyła notatnik. Była w&nbsp;tej sytuacji jakaś anonimowość, dzięki której jej oddech stał się głębszy, a&nbsp;puls spowolnił. Od pogrzebu Natalie minęło osiem dni, ale w&nbsp;tym czasie wydarzyło się tyle rzeczy, że Bridget ma poczucie, jakby minęło osiem tygodni. W&nbsp;jej głowie panował chaos, tak wiele myśli domagało się jej uwagi, dręczyło ją tyle lęków i&nbsp;obaw. W&nbsp;chwili, gdy próbowała się uspokoić, River albo Alex pisali do niej i&nbsp;jej mózg wypełniał się ich głosami, tak że wchłaniała wszystkie ich lęki i&nbsp;niepokoje. Za dużo było tego wszystkiego. Czasami miała wrażenie, że jej głowa eksploduje.</p>

    <p class="calibre8">Przyłożyła długopis do kartki i&nbsp;podkreśliła dwa nagłówki: <em class="calibre4">Lucy</em> i&nbsp;<em class="calibre4">Marcus</em>, po czym zanotowała wszystko, co wiedziała na ich temat. Zawsze sporządzała listy: rzeczy do spakowania na wakacje, świątecznych zakupów i&nbsp;rzeczy do zrobienia. Już jako dziecko robiła listy książek, zapisywała datę i&nbsp;miejsce, jeśli którąś komuś pożyczyła &ndash; dzięki czemu zawsze wiedziała, gdzie każdej szukać. Listy sprawiały, że jej chaotyczny świat był nieco mniej przerażający.</p>

    <p class="calibre8">Dopiero teraz uświadomiła sobie, jak mało wie o&nbsp;Lucy &ndash; i&nbsp;jeszcze mniej o&nbsp;Marcusie. Dlaczego nie zachęciła Lucy, gdy ta była u&nbsp;niej w&nbsp;domu, żeby powiedziała jej o&nbsp;sobie nieco więcej? Dlaczego, kiedy Lucy wyznała jej prawdę o&nbsp;Marcusie, uciekła do kuchni po wino i&nbsp;chwilę wytchnienia? Gdyby zareagowała spokojniej i&nbsp;nie zachowała się tak oceniająco, może wiedziałaby teraz, gdzie jej szukać.</p>

    <p class="calibre8">Godzinę później wyszła z&nbsp;kafejki i&nbsp;przygnębiona wróciła do domu. Zjadła późny lunch, włączyła telewizor i&nbsp;przeskakiwała po kanałach, na niczym nie mogąc się skupić. Na myśl o&nbsp;tym, że nie wie, gdzie jest Lucy i&nbsp;co się z&nbsp;nią dzieje, chciało jej się płakać. River i&nbsp;Alex myśleli chyba, że mają czterdzieści osiem godzin, żeby ją uratować, ale równie dobrze Lucy mogła już nie żyć. Bridget wyrzuciła tę myśl z&nbsp;głowy, poszła do kuchni i&nbsp;włączyła radio na cały regulator. Nie mogła tak bezczynnie siedzieć, dlatego zrobiła to co zawsze, kiedy była zestresowana &ndash; upiekła ciasto.</p>

    <p class="calibre8">Kiedy Gary wrócił z&nbsp;pracy, zjedli obiad (razem, o&nbsp;dziwo) w&nbsp;salonie, z&nbsp;tacami na kolanach. Wiedziała, że lepiej nie zmuszać go do rozmowy, bo znów zaszyje się w&nbsp;pokoju dla gości; pocieszała się tym, że chociaż wie, gdzie Gary teraz jest i&nbsp;co robi. Po obiedzie podała mu spory kawałek ciasta marchewkowego z&nbsp;lukrem, rozpromieniła się, kiedy je pochwalił, a&nbsp;potem z&nbsp;przygnębieniem patrzyła, jak idzie do swojego pokoju.</p>

    <p class="calibre8">Nie ruszając się z&nbsp;kanapy &ndash; zagłębienie, które Gary pozostawił w&nbsp;wypełnionym pianką siedzeniu, powoli znikało &ndash; Bridget sprawdziła telefon. Na WhatsAppie nie było żadnych nowych wiadomości, odkąd rano River i&nbsp;Alex umówili się, że pójdą na koncert zespołu Marcusa. Irytowała ją myśl, że nie wie, co się dzieje. Otworzyła aplikację: jeden trójkącik pokazywał Gary’ego w&nbsp;mieszkaniu, drugi wskazywał, że Charlotte jest w&nbsp;jakimś barze w&nbsp;Soho, a&nbsp;trzeci… Bridget zmarszczyła brwi &ndash; nie spodziewała się zobaczyć go w&nbsp;tym miejscu.</p>

    <p class="text-center">• • •</p>

    <p class="calibre8">Cztery dni temu, kilka godzin po spotkaniu w&nbsp;Highgate Wood, kupiła dodatkowy nadajnik.</p>

    <p class="calibre8">Nie chciała wzbudzać podejrzeń, więc nie zapytała Rivera, gdzie kupił swoje, tylko po prostu skorzystała z&nbsp;wyszukiwarki. W&nbsp;Londynie było kilka sklepów z&nbsp;oprogramowaniem szpiegującym, dronami i&nbsp;nadajnikami, ale tylko w&nbsp;jednym, w&nbsp;Walthamstow, sprzedawano taki sam model jak te, które kupił River.</p>

    <p class="calibre8">Był to skromny, mały sklepik wciśnięty między punkt z&nbsp;e-papierosami a&nbsp;sklep monopolowy. Nie można było zajrzeć do środka przez okno wystawy, bo wisiała w&nbsp;nim czarna kotara, na której widniały rozmaite modele dronów, wideodomofonów i&nbsp;dyktafonów. Kiedy Bridget weszła do sklepu, zobaczyła przed sobą zupełnie nowy świat. Na półkach, rozjaśnionych światłami punktowymi, leżały gniazda zasilania, przedłużacze i&nbsp;myszki komputerowe z&nbsp;ukrytymi w&nbsp;nich podsłuchami, pendrive’y, maleńkie czarne dyktafony wielkości spinaczy do papieru, wieszaki na ubrania i&nbsp;czujniki dymu z&nbsp;wmontowanymi kamerami i&nbsp;detektorami ruchu, a&nbsp;nawet aktywowany głosem dyktafon w&nbsp;długopisie. Dla bardziej podejrzliwych klientów były również detektory kamer i&nbsp;podsłuchów, bez problemu mieszczące się w&nbsp;dłoni. Bridget w&nbsp;oszołomieniu przechodziła od półki do półki. Nigdy dotąd nie widziała czegoś podobnego. To był istny raj dla stalkerów i&nbsp;zdradzanych małżonków. Rozglądała się dookoła, nie wierząc, że River nie kupił czegoś więcej. Gdyby jakimś cudem udało mu się założyć podsłuch w&nbsp;domu albo w&nbsp;samochodzie Vanessy, nie tylko wiedziałby, gdzie ona jest, ale i&nbsp;co planuje.</p>

    <p class="calibre8">Zatrzymała się przy małym urządzeniu do podsłuchu. Czy przydałoby jej się coś takiego? Gdyby wrzuciła je do kieszeni, co by usłyszała? Uliczny zgiełk, dudnienie pociągów, odgłosy kroków, czyjeś chrząknięcie? Musiałaby wysłuchać całego mnóstwa niepotrzebnych dźwięków, żeby wyłapać coś ciekawego. Kamera byłaby lepsza; tylko czy naprawdę chciała wszystko widzieć?</p>

    <p class="calibre8">Nie; stanowczo pokręciła głową. Potrzebowała wyłącznie nadajnika. Przynajmniej na razie. Zawsze przecież mogła tu wrócić.</p>

    <p class="calibre8">Zapłaciła przy kasie, schowała do torebki proste czarne opakowanie i&nbsp;wyszła.</p>

    <p class="text-center">• • •</p>

    <p class="calibre8">Pola? Ścieżki? Gdzie, u&nbsp;diabła, podział się Londyn? Przesunęła palcami po ekranie, coraz bardziej oddalając widok, aż w&nbsp;końcu pojawiła się nazwa. Chagford? Co to za miejsce, do cholery? Park Narodowy Dartmoor. Dartmoor? To przecież w&nbsp;hrabstwie Devon. Co tu się wyprawia?</p>

    <p class="calibre8">Wyszła z&nbsp;aplikacji i&nbsp;wróciła na WhatsAppa. Na grupie <em class="calibre4">Znaleźć Lucy</em> River i&nbsp;Alex umawiali się, że pójdą na koncert do Camden. Dlaczego więc apka pokazywała jej jakąś mieścinę w&nbsp;Devon? Albo Alex kłamała, że idzie na koncert, albo tymczasem wydarzyło się coś niezwykłego.</p>

    <p class="calibre8"><span class="sms">Gdzie jesteście?</span> &ndash; napisała i&nbsp;czekała, aż pojawią się ptaszki. Pojawił się jeden, nie dwa. Czyli wiadomość nie została przeczytana. A&nbsp;może jednak? Może River ją przeczytał, a&nbsp;Alex nie. Albo na odwrót.</p>

    <p class="calibre8">Bridget zadzwoniła do Rivera, najpierw przez WhatsAppa, a&nbsp;gdy nie odebrał, spróbowała znowu, tym razem pod numer telefonu. Od razu włączyła się poczta głosowa.</p>

    <p class="calibre8">&ndash;&nbsp;River? &ndash; Gorączkowo szukała odpowiednich słów. &ndash; Zastanawiałam się, czy ty i&nbsp;Alex nadal jesteście na koncercie.</p>

    <p class="calibre8">Usiadła na skraju kanapy, zdumiona i&nbsp;wystraszona. Co powinna zrobić? Pojechać tam i&nbsp;sprawdzić? Zostać w&nbsp;domu i&nbsp;czekać? Jeszcze raz otworzyła aplikację i&nbsp;spojrzała na mały czerwony trójkąt w&nbsp;samym środku Dartmoor. Albo coś było nie tak z&nbsp;apką, albo Alex z&nbsp;jakiegoś powodu pojechała do Devon.</p>

    <p class="calibre8">Wstała, nagle zdecydowana już, co zrobi. Był tylko jeden sposób, żeby się przekonać, jak jest naprawdę.</p>

    <p class="text-center">• • •</p>

    <p class="calibre8">Teraz, stojąc przy kontenerze i&nbsp;patrząc na Rivera i&nbsp;Alex, Bridget stara się nie okazywać zdumienia. Pięć minut temu, kiedy przeciskała się przez tłum i&nbsp;próbowała ich znaleźć, była niemal pewna, że cała ta rozmowa o&nbsp;koncercie to jedna wielka ściema, która miała ją zmylić. Nie rozumiała, dlaczego tak postąpili, ale nie podobało jej się, że ją okłamali, i&nbsp;czuła się wykluczona.</p>

    <p class="calibre8">W szkole nikt się nad nią nie znęcał, ale zawsze była tą „na doczepkę”. Jeśli nauczyciel prosił uczniów, żeby podzielili się na trzy- albo czteroosobowe grupy, nikt nie dosiadał się do niej ani nie łapał jej za rękę. Nikt nie wołał: „Bridget! Bridget! Chodź tutaj!”. Zawsze była odsuwana na bok i&nbsp;ignorowana; tworzyła grupy z&nbsp;innymi wyrzutkami, podczas gdy dziewczyny, które miała za swoje przyjaciółki, siedziały razem i&nbsp;chichotały, nie zwracając na nią uwagi.</p>

    <p class="calibre8">Przeciskając się w&nbsp;tłumie, krzywiła się na dudnienie basu i&nbsp;fałszywe dźwięki gitar. <span class="sms">Jestem w&nbsp;pubie</span>, napisała na grupie. <span class="sms">Gdzie jesteście? </span>Nikt nie odpisał. Nigdzie ich nie widziała. Zresztą Rivera trudno by jej było dostrzec, bo na koncert przyszło wielu wysokich mężczyzn w&nbsp;okularach. Co innego Alex. W&nbsp;swojej krzykliwej kurtce w&nbsp;panterkę na pewno rzuciłaby się w&nbsp;oczy, choć Bridget nie miała pojęcia, jaką perukę założyła. Albo więc byli w&nbsp;pubie, ale już wyszli, albo w&nbsp;ogóle się tu nie pojawili. Rozczarowana wyszła na ulicę i&nbsp;przez chwilę obserwowała przechodniów, zanim w&nbsp;końcu ruszyła w&nbsp;stronę metra. Mijała jedną z&nbsp;bocznych uliczek, gdy usłyszała pięć głośnych kichnięć. Zatrzymała się i&nbsp;powoli, niepewnie podeszła do metalowego kontenera na śmieci. Nie wiedziała, czego się spodziewać, bo za kontenerem mógł się czaić każdy &ndash; agresywny ćpun, zdesperowany alkoholik, jeden albo dwóch, ktoś robiący coś, na widok czego zrobi jej się niedobrze. Ale już wcześniej słyszała, jak Alex kicha kilka razy z&nbsp;rzędu, tamtego zimnego ranka w&nbsp;Highgate Wood. Może i&nbsp;aplikacja wskazywała Devon, ale Bridget nie zmrużyłaby tej nocy oka, gdyby nie sprawdziła, czy to Alex.</p>

    <p class="calibre8">No i&nbsp;proszę, oto oni: Alex i&nbsp;River. Siedzą w&nbsp;kucki za kontenerem, jak dwoje dorosłych dzieci bawiących się w&nbsp;chowanego. Kryją się przed kimś innym czy może przed nią?</p>

    <p class="calibre8">&ndash;&nbsp;Ja pierdolę, Bridget! Myśleliśmy, że to oni. &ndash; Alex wstaje, zatacza się i&nbsp;opiera rękę o&nbsp;ścianę.</p>

    <p class="calibre8">&ndash;&nbsp;Oni, czyli kto? &ndash; Bridget spogląda na Rivera, który w&nbsp;przeciwieństwie do wyraźnie pijanej Alex wydaje się trzeźwy.</p>

    <p class="calibre8">&ndash;&nbsp;Jacyś idioci przyczepili się do Alex w&nbsp;pubie. &ndash; River też wstaje i&nbsp;otrzepuje spodnie. &ndash; Marcus nie grał.</p>

    <p class="calibre8">&ndash;&nbsp;Wiem &ndash; mówi Bridget. &ndash; Weszłam do środka.</p>

    <p class="calibre8">&ndash;&nbsp;Co tutaj robisz? &ndash; pyta bez ogródek River.</p>

    <p class="calibre8">&ndash;&nbsp;Ja… &ndash; zaczyna Bridget, ale przerywa i&nbsp;obrzuca wzrokiem Alex: jej kręcone włosy, perukę, którą trzyma w&nbsp;dłoni, szarą kurtkę bomberkę, obcisłe spodnie, rdzawoczerwone buty na obcasie i&nbsp;jeszcze raz wędruje wzrokiem do góry.</p>

    <p class="calibre8">Alex nie ma na sobie kurtki w&nbsp;panterkę. Rano, kiedy poszły do kancelarii Wordswortha, też jej nie miała, ale Bridget uznała, że to przez elegancki kostium, do którego panterka by nie pasowała. Sądziła, że to jej ulubiona kurtka, bo Alex była w&nbsp;niej w&nbsp;Highgate Wood, potem w&nbsp;restauracji z&nbsp;Samem i&nbsp;zostawiła ją w&nbsp;jej furgonetce, kiedy jechały na siłownię. Bridget przekazała kurtkę Lucy &ndash; tego wieczoru, gdy Marcus pojawił się na jej ulicy &ndash; z&nbsp;prośbą, by oddała ją Alex.</p>

    <p class="calibre8">&ndash;&nbsp;Gdzie twoja kurtka, Alex? &ndash; pyta, czując, że ściska ją w&nbsp;żołądku. &ndash; Ta ładna, w&nbsp;panterkę?</p>

    <p class="calibre8">Alex, która mętnym od alkoholu wzrokiem patrzy ponad jej ramieniem na ulicę, gwałtownie odwraca głowę.</p>

    <p class="calibre8">&ndash;&nbsp;O&nbsp;czym ty mówisz?</p>

    <p class="calibre8">&ndash;&nbsp;Dziewczyny &ndash; rzuca River. &ndash; Chyba powinnyście iść do domu, a&nbsp;ja wrócę do baru i&nbsp;pogadam z&nbsp;chłopakami z&nbsp;zespołu.</p>

    <p class="calibre8">Bridget go ignoruje.</p>

    <p class="calibre8">&ndash;&nbsp;Twoja kurtka w&nbsp;panterkę, Alex. Gdzie ona jest?</p>

    <p class="calibre8">&ndash;&nbsp;Pewnie w&nbsp;mieszkaniu Lucy. Pożyczyłam jej, po tym, jak u&nbsp;mnie nocowała.</p>

    <p class="calibre8">&ndash;&nbsp;Miała ją na sobie? &ndash; pyta Bridget. Ton jej głosu zwraca uwagę Rivera. &ndash; W&nbsp;dniu zniknięcia?</p>

    <p class="calibre8">&ndash;&nbsp;Nie wiem.</p>

    <p class="calibre8">&ndash;&nbsp;Jakie to ma znaczenie? &ndash; pyta River.</p>

    <p class="calibre8">Bridget waha się, niepewna, co odpowiedzieć. Prawda jest taka, że gdy podrzuciła Alex na siłownię, pojechała z&nbsp;jej kurtką prosto do domu i&nbsp;przez godzinę pruła podszewkę w&nbsp;łazience, żeby umieścić pod nią nadajnik. Zamierzała oddać kurtkę następnego dnia, ale kiedy Lucy powiedziała, że jedzie do Alex, Bridget poprosiła ją o&nbsp;przekazanie ubrania.</p>

    <p class="calibre8">Istnieje tylko jeden powód, dlaczego nadajnik wskazuje Devon. To tam znajduje się kurtka. A&nbsp;jeśli kurtka jest w&nbsp;Dartmoor, może jest tam też Lucy.</p>

    <p class="calibre8">&ndash;&nbsp;Bridget? &ndash; odzywa się River. &ndash; Wszystko w&nbsp;porządku?</p>

    <p class="calibre8">Żołądek ściska jej się w&nbsp;supeł. Oto chwila, w&nbsp;której musi powiedzieć im, że wie, gdzie jest Lucy, i&nbsp;muszą zewrzeć szyki, żeby ją ocalić. Lecz mówiąc im prawdę, wyjawi swój sekret. Gdy wyzna, że śledziła Alex, całe zaufanie, przyjaźń i&nbsp;poczucie przynależności, na które tak ciężko pracowała i&nbsp;które pielęgnowała przez kilka ostatnich miesięcy, znikną w&nbsp;okamgnieniu. Alex nigdy więcej się do niej nie odezwie.</p>

    <p class="calibre8">Co ma zrobić? Ratować Lucy czy siebie? Musi istnieć jakiś sposób, żeby uratować je obie, ale potrzebuje czasu, żeby się nad tym zastanowić.</p>

    <p class="calibre8">&ndash;&nbsp;Bridget! &ndash; powtarza River, tym razem głośniej. &ndash; Co się dzieje?</p>

    <p class="calibre8">&ndash;&nbsp;Nic. &ndash; Bridget zmusza się do uśmiechu. &ndash; Podobała mi się ta kurtka. To wszystko.</p>
  </section>
</div>


<div class="calibre1" id="calibre_link-48">
  <section type="chapter" role="doc-chapter" class="calibre">
    <h1 class="numer">Rozdział 41</h1>

    <h1 class="tytul">Alex</h1>

    <p class="font-bold">Środa, 18 października</p>

    <p class="tyt">Dwa dni do czyjejś śmierci…</p>

    <p class="calibre8">Ktoś jest w&nbsp;jej mieszkaniu. Alex przyciska dłoń do ściany korytarza budynku, nachyla się w&nbsp;stronę drzwi i&nbsp;nasłuchuje dobiegających ze środka odgłosów. Aż do tej chwili myślała tylko o&nbsp;Riverze i&nbsp;Bridget.</p>

    <p class="calibre8">Nastrój w&nbsp;uliczce zmienił się nagle, gdy zjawiła się Bridget. Gapiła się na nich niczym mały milusi Batman, w&nbsp;tym swoim długim czarnym płaszczu i&nbsp;czapce z&nbsp;dwoma pomponami przyszytymi po bokach jak kuliste uszy. River zerkał na nią nerwowo. Kiedy zapytał, dlaczego zmieniła zdanie w&nbsp;sprawie koncertu, bąknęła coś o&nbsp;tym, że są grupą i&nbsp;powinni trzymać się razem, po czym cała się zaczerwieniła.</p>

    <p class="calibre8">&ndash;&nbsp;O&nbsp;co chodziło? &ndash; spytała Alex Rivera, kiedy pomagał jej wsiąść do taksówki. &ndash; Czemu zjawiła się tak nagle?</p>

    <p class="calibre8">&ndash;&nbsp;Może jest samotna. &ndash; Wzruszył ramionami, ale nie spojrzał jej w&nbsp;oczy.</p>

    <p class="calibre8">Teraz Alex kładzie dłoń na klamce i&nbsp;waha się. Właśnie takie głupoty robią ludzie w&nbsp;horrorach &ndash; wchodzą do mieszkania, a&nbsp;jakiś szaleniec morduje ich bestialsko i&nbsp;zostawia na podłodze w&nbsp;kałuży krwi. Tylko co innego mogłaby zrobić? Zadzwonić na policję? Do Rivera? Jest pijana, ale nie aż tak, żeby nie zdołała uciec, jeśli będzie trzeba. Odkąd była w&nbsp;komisariacie, ani ona, ani Bridget nie widziały Sutherlanda. Czyżby czekał na odpowiedni moment? Przyczaił się gdzieś i&nbsp;czyhał, aż ona wyjdzie z&nbsp;mieszkania, żeby mógł wślizgnąć się do środka? Ale przecież nie zamierza zabijać jej przed dwudziestym, więc co tam robi? Niszczy jej rzeczy? Pisze na lustrze wiadomość, w&nbsp;której nazywa ją koszmarnym beztalenciem? Zdzirą, kłamczuchą i&nbsp;oszustką?</p>

    <p class="calibre8"><em class="calibre4">To była twoja wina.</em></p>

    <p class="calibre8">To wspomnienie rozpala w&nbsp;niej wściekłość, a&nbsp;alkohol dodaje jej odwagi. Jak on, kurwa, śmie ją straszyć? Jak śmie ją prześladować, nękać i&nbsp;dręczyć? Alex wyjmuje z&nbsp;kieszeni kurtki iPhone’a i&nbsp;kładzie kciuk na klawiszu zasilania. Jeśli przytrzyma go wystarczająco długo, połączy się z&nbsp;numerem alarmowym. Nawet nie będzie musiała dzwonić pod 999.</p>

    <p class="calibre8">Naciska klamkę, uchyla drzwi i&nbsp;nasłuchuje. On jest w&nbsp;kuchni. Alex słyszy, jak otwiera i&nbsp;zamyka szafki, słyszy jego kroki na płytkach. Otwiera drzwi nieco szerzej i&nbsp;wślizguje się do przedpokoju. Przez otwarte drzwi do salonu widzi plamę krwi na jasnobeżowym dywanie.</p>

    <p class="calibre8">Z walącym jak szalone sercem skrada się w&nbsp;stronę kuchni, po czym skręca gwałtownie, gdy do jej przyćmionego alkoholem mózgu dociera, jak wielkie grozi jej niebezpieczeństwo. Uderza biodrem w&nbsp;stolik i&nbsp;ceramiczna figurka tańczącej kobiety kołysze się przez chwilę, a&nbsp;potem spada i&nbsp;roztrzaskuje się o&nbsp;podłogę.</p>

    <p class="calibre8">Ściskając w&nbsp;dłoni telefon, Alex rzuca się w&nbsp;stronę drzwi wejściowych. Ze strachu ściska ją w&nbsp;żołądku, gdy słyszy męski głos wołający ją po imieniu.</p>

    <p class="calibre8">&ndash;&nbsp;Alex?</p>

    <p class="calibre8">Przystaje, odwraca się i&nbsp;widzi w&nbsp;drzwiach kuchni swojego chłopaka. Ręce ma uniesione, w&nbsp;dłoni trzyma żółtą ścierkę do naczyń.</p>

    <p class="calibre8">&ndash;&nbsp;Sam? &ndash; W&nbsp;jej mózgu pojawia się mnóstwo rzeczy naraz: szok, przerażenie, niedowierzanie, radość i&nbsp;ulga. &ndash; Co jest, do cholery? &ndash; Łapie się za serce. &ndash; Co ty tu robisz? Myślałam, że ty…</p>

    <p class="calibre8">&ndash;&nbsp;Miałem zapasowy klucz. &ndash; Sam sięga do tylnej kieszeni spodni i&nbsp;wyjmuje klucz. &ndash; Dałaś mi go, pamiętasz? Żebym mógł przyjść po występie. Wiem, że jest późno, ale chciałem zrobić dla ciebie kolację. Muszę ci wynagrodzić parę rzeczy.</p>

    <p class="calibre8">Alex pociąga nosem. Albo Sam kłamie, albo wynalazł bezwonne jedzenie.</p>

    <p class="calibre8">&ndash;&nbsp;Jeszcze nie zacząłem &ndash; dodaje i&nbsp;lekko strzepuje ścierkę. &ndash; Otworzyłem butelkę wina, żebyś mogła się napić, kiedy wrócisz… o&nbsp;ile wrócisz, bo nie miałem pojęcia, dokąd poszłaś, i&nbsp;nie odbierałaś telefonu. W&nbsp;każdym razie przewróciłem kieliszek i&nbsp;szukałem właśnie soli, żeby posypać nią dywan.</p>

    <p class="calibre8">A więc plama na dywanie w&nbsp;salonie to wino, nie krew.</p>

    <p class="calibre8">&ndash;&nbsp;Szukałem soli. Białe wino i&nbsp;sól, tym się czyści plamy z&nbsp;czerwonego wina, prawda?</p>

    <p class="calibre8">Mówi tak błagalnym tonem i&nbsp;ma tak rozbrajającą minę, że Alex nie ma sumienia złościć się na niego za to, że wszedł do mieszkania pod jej nieobecność.</p>

    <p class="calibre8">&ndash;&nbsp;Dlaczego to robisz, Sam? Chciałam, żebyś dał mi trochę przestrzeni.</p>

    <p class="calibre8">&ndash;&nbsp;Bo… &ndash; Znowu potrząsa ścierką. &ndash; Przepraszam, mogę tylko zająć się dywanem? Nie chcę, żeby została plama.</p>

    <p class="calibre8">Zanim Alex zdąży cokolwiek powiedzieć, Sam znika w&nbsp;kuchni, a&nbsp;po chwili wychodzi z&nbsp;solniczką i&nbsp;butelką wina. Alex idzie za nim do salonu, staje w&nbsp;progu i&nbsp;patrzy, jak on klęka na podłodze i&nbsp;próbuje ratować poplamiony dywan.</p>

    <p class="calibre8">&ndash;&nbsp;Możemy zamówić coś na wynos? &ndash; Podnosi na nią wzrok i&nbsp;polewa sól białym winem. &ndash; Nie musiałbym gotować. No i&nbsp;pewnie byłoby milej.</p>

    <p class="calibre8">Alex chce zaprotestować, ale nie ma siły, więc siada na kanapie i&nbsp;rzuca tylko:</p>

    <p class="calibre8">&ndash;&nbsp;Jasne, jak chcesz.</p>

    <p class="calibre8">&ndash;&nbsp;Dobrze się bawiłaś? &ndash; Sam przeciera dywan ścierką. Plama wygląda gorzej niż pięć minut temu, lecz Alex nie chce mu robić przykrości. W&nbsp;końcu to tylko dywan. &ndash; Mam na myśli dzisiejszy wieczór. Chryste, gadam jak fryzjer. „Gdzie byłaś na wakacjach? Dobrze się bawiłaś?” &ndash; Śmieje się, ale jej nie rozbawia ten żart.</p>

    <p class="calibre8">&ndash;&nbsp;Gdzie naprawdę byłeś? W&nbsp;niedzielę, w&nbsp;porze lunchu?</p>

    <p class="calibre8">&ndash;&nbsp;Co? W&nbsp;niedzielę? Przecież mówiłem, byłem w&nbsp;Soho z&nbsp;Paulem.</p>

    <p class="calibre8">&ndash;&nbsp;Kiedy zmieniłeś plany?</p>

    <p class="calibre8">&ndash;&nbsp;Co? &ndash; powtarza Sam, a&nbsp;Alex czuje, że ciśnienie jej rośnie.</p>

    <p class="calibre8">&ndash;&nbsp;Kiedy postanowiłeś pojechać do Soho zamiast do Covent Garden?</p>

    <p class="calibre8">&ndash;&nbsp;Przed wyjściem z&nbsp;domu. Paul do mnie napisał. Nie wiedziałem, dlaczego… &ndash; Sam urywa, marszczy brwi i&nbsp;przygląda jej się z&nbsp;uwagą. &ndash; O&nbsp;co chodzi? Wiesz przecież, że z&nbsp;nikim się nie spotykam.</p>

    <p class="calibre8">&ndash;&nbsp;Mogę ci ufać, Sam?</p>

    <p class="calibre8">&ndash;&nbsp;Tak, oczy… cholera. Chodzi o&nbsp;Bena, tak? Myślisz, że coś kombinuję. Że skłamałem, że idę do Freemasons Arms. &ndash; W&nbsp;jego oczach pojawia się błysk. &ndash; Czy ty… poszłaś tam, żeby mnie sprawdzić?</p>

    <p class="calibre8">&ndash;&nbsp;Nie. Ja… &ndash; Alex nie ma siły, żeby powiedzieć mu o&nbsp;wiadomościach i&nbsp;wyjaśnić, jak bardzo się bała. &ndash; Lucy została porwana.</p>

    <p class="calibre8">Sam prostuje się na kolanach, ścierka wypada mu z&nbsp;ręki.</p>

    <p class="calibre8">&ndash;&nbsp;Jak to?</p>

    <p class="calibre8">&ndash;&nbsp;Zniknęła dwa dni temu. Drzwi do jej mieszkania były otwarte i&nbsp;brakowało części rzeczy.</p>

    <p class="calibre8">&ndash;&nbsp;Ktoś się do niej włamał? Może wyjechała, żeby ukryć się przed… &ndash; Sam próbuje przypomnieć sobie imię Marcusa.</p>

    <p class="calibre8">&ndash;&nbsp;Została porwana. Bridget znalazła krew na ścianie przy drzwiach i&nbsp;rozbitą doniczkę na ziemi. Wygląda na to, że ktoś ją zaskoczył, kiedy wychodziła z&nbsp;domu.</p>

    <p class="calibre8">&ndash;&nbsp;Cholera. &ndash; Patrzy na dywan. &ndash; Chyba nie da się go uratować. Kupię ci nowy.</p>

    <p class="calibre8">&ndash;&nbsp;Pieprzyć dywan &ndash; rzuca Alex.</p>

    <p class="calibre8">Sam wyczuwa w&nbsp;jej głosie agresywną nutę i&nbsp;wstaje z&nbsp;podłogi. Zostawia zalatujące winem miejsce zbrodni i&nbsp;siada obok niej na kanapie.</p>

    <p class="calibre8">&ndash;&nbsp;Przykro mi. &ndash; Z&nbsp;trudem przełyka ślinę. Nagle jego pewność siebie znika i&nbsp;widać, że jest zdenerwowany. &ndash; Z&nbsp;powodu Lucy. Z&nbsp;powodu wszystkiego. Z&nbsp;powodu tego, że skontaktowałem się z&nbsp;twoim bratem. Mówię poważnie. Myślałem, że postępuję słusznie, ale dałem ciała. To nie moja sprawa i&nbsp;nie powinienem był tego robić.</p>

    <p class="calibre8">&ndash;&nbsp;Masz rację. &ndash; Alex przytakuje. &ndash; To nie twoja sprawa.</p>

    <p class="calibre8">Patrzy na swoje ręce i&nbsp;wodzi paznokciem po skórce wokół kciuka. Rozpaczliwie pragnie zapytać go o&nbsp;Bena &ndash; czym się zajmuje, czy jest szczęśliwy, co porabiał przez ostatnie piętnaście lat &ndash; ale milczy. Zadanie tych pytań oznaczałoby otwarcie tej części siebie, którą od dawna miała zamkniętą na głucho. Rozbudzenie na powrót uczuć do brata złamałoby ją, a&nbsp;ona i&nbsp;bez tego ledwie się trzyma.</p>

    <p class="calibre8">&ndash;&nbsp;Tęsknię za tobą, Alex &ndash; mówi Sam.</p>

    <p class="calibre8">Kiedy ona nie odpowiada, przysuwa się i&nbsp;nakrywa dłonią jej rękę. Jego dotyk i&nbsp;to, jak kreśli kciukiem kółka na jej skórze, sprawia, że coś się w&nbsp;niej budzi, coś gwałtownego i&nbsp;desperackiego.</p>

    <p class="calibre8">Bez słowa dotyka jego policzka, nachyla się ku niemu i&nbsp;przywiera wargami do jego warg. Sam odwzajemnia pocałunek i&nbsp;odsuwa się od niej.</p>

    <p class="calibre8">&ndash;&nbsp;Jesteś pijana.</p>

    <p class="calibre8">&ndash;&nbsp;Nie dość pijana, żeby tego żałować. &ndash; Znowu go całuje, wodzi rękami po jego umięśnionych ramionach i&nbsp;plecach.</p>

    <p class="calibre8">Czuje jego siłę, jego prawdziwość. Jej świat wali się w&nbsp;gruzy, ale teraz, w&nbsp;tej chwili, Sam wydaje się taki rzeczywisty.</p>
  </section>
</div>


<div class="calibre1" id="calibre_link-49">
  <section type="chapter" role="doc-chapter" class="calibre">
    <h1 class="numer">Rozdział 42</h1>

    <h1 class="tytul">Lucy</h1>

    <p class="font-bold">Czwartek, 19 października</p>

    <p class="tyt">Jeden dzień do czyjejś śmierci…</p>

    <p class="calibre8">W domu są dwie sztuki broni &ndash; pistolet gazowy i&nbsp;wiatrówka. Leżą w&nbsp;zamkniętej na klucz przeszklonej szafce, w&nbsp;jednym z&nbsp;pokoi. Kiedy Lucy była tu ostatnio (z&nbsp;własnej woli, w&nbsp;czasach, kiedy miała jeszcze nadzieję, że zmiana otoczenia dobrze Marcusowi zrobi i&nbsp;na powrót stanie się mężczyzną, w&nbsp;którym się zakochała), Marcus uczył ją strzelać. Poszli z&nbsp;bronią do lasu na końcu ogrodu i&nbsp;strzelali do puszek po coca-coli. Lucy czuła się jak snajper, kiedy kucała za pniem zwalonego drzewa, z&nbsp;wiatrówką przyciśniętą do ramienia, ze wzrokiem utkwionym w&nbsp;celu. Dwa pierwsze naboje przeleciały obok puszek i&nbsp;zniknęły między drzewami. Kolejne dwa strzały były lepsze, ale jednak chybione. Lucy zagryzła zęby, zdeterminowana, żeby trafić w&nbsp;cel. Brzdęk! Śrut trafił w&nbsp;puszkę na czubku piramidy &ndash; puszka poleciała na ziemię. Lucy pisnęła z&nbsp;radości, ponownie wycelowała i&nbsp;strzeliła. Spadła kolejna puszka, a&nbsp;za nią następna.</p>

    <p class="calibre8">&ndash;&nbsp;Widzisz? &ndash; Marcus przykucnął obok niej. &ndash; Mówiłem ci, to nic trudnego. Teraz spróbuj z&nbsp;pistoletem. Jeśli chwycisz go oburącz, poczujesz się jak gliniarz z&nbsp;<em class="calibre4">Prawa ulicy</em>.</p>

    <p class="calibre8">&ndash;&nbsp;Czy z&nbsp;czegoś takiego można kogoś zabić? &ndash; spytała Lucy, gdy sięgnęła po pistolet i&nbsp;zważyła go w&nbsp;dłoniach.</p>

    <p class="calibre8">&ndash;&nbsp;Tylko z&nbsp;bliska albo gdybyś trafiła w&nbsp;oko.</p>

    <p class="calibre8">Wtedy wzdrygnęła się na samą myśl o&nbsp;tym. Teraz, kiedy patrzy, jak Marcus krąży po kuchni, nie może przestać myśleć o&nbsp;kulce, która przebija jego rogówkę, źrenicę i&nbsp;siatkówkę, po czym wnika głęboko w&nbsp;mózg. Ale w&nbsp;tej chwili broń jest dla niej równie niedostępna jak noże. Cały jej wysiłek, wszystkie starania, żeby odprężył się i&nbsp;jej zaufał, poszły na marne w&nbsp;chwili, gdy zadzwonił jego ojciec. Teraz, jeśli będzie musiał wyjść z&nbsp;pokoju, przywiąże ją do mebla, a&nbsp;jeśli ona będzie musiała skorzystać z&nbsp;toalety, będzie stał w&nbsp;otwartych drzwiach i&nbsp;ją obserwował. Lucy nie ma już kawałka plastiku z&nbsp;roztrzaskanego telefonu. Kiedy rano się obudziła, przesunął się jej za pasek, a&nbsp;potem niżej, w&nbsp;stronę uda. Gdy Marcus rozwiązał jej nogi &ndash; ale nie ręce &ndash; żeby mogła pójść do łazienki, poczuła, jak odłamek prześlizgnął się w&nbsp;dół nogawki dżinsów. Nie mogła ryzykować, że wypadnie jej, kiedy będzie szła do toalety, więc wstając z&nbsp;łóżka, wierciła się przez chwilę, żeby się go pozbyć. Gdy wypadł na podłogę, niepostrzeżenie wepchnęła go stopą pod łóżko.</p>

    <p class="calibre8">&ndash;&nbsp;Jajecznica czy jajka sadzone? &ndash; pyta Marcus.</p>

    <p class="calibre8">Lucy wyobraża sobie, że chwyta gorącą patelnię z&nbsp;rozgrzanym tłuszczem i&nbsp;wali go nią w&nbsp;twarz.</p>

    <p class="calibre8">&ndash;&nbsp;Sadzone proszę &ndash; odpowiada.</p>

    <p class="calibre8">&ndash;&nbsp;Okeeej. Używam oliwy w&nbsp;sprayu, ma mniej kalorii. Doprowadzimy małą Lucy z&nbsp;powrotem do porządku &ndash; mówi Marcus dziwnie szczebiotliwym głosem, aż Lucy ma ochotę zatkać sobie uszy.</p>

    <p class="calibre8">&ndash;&nbsp;Czy mogę…</p>

    <p class="calibre8">Nie kończy, bo w&nbsp;tej samej chwili rozlega się walenie do drzwi. Marcus blednie i&nbsp;odkłada jajka do pudełka.</p>

    <p class="calibre8">&ndash;&nbsp;Zostań tu &ndash; rzuca.</p>

    <p class="calibre8">Wyciąga z&nbsp;kieszeni kilka opasek zaciskowych i&nbsp;przywiązuje jej nadgarstek do uchwytu szafki. Wychodzi z&nbsp;kuchni, ale kiedy zza drzwi dobiega krzyk: „Otwierać! Policja!”, wraca, wpycha jej do ust gąbkę do naczyń i&nbsp;zakleja je grubą czarną taśmą. Lucy krztusi się, gdy mydlana woda spływa jej do gardła.</p>

    <p class="calibre8">&ndash;&nbsp;Już idę! &ndash; woła Marcus, po czym jeszcze raz rozgląda się po kuchni i&nbsp;wychodzi.</p>

    <p class="calibre8">Lucy wstaje i&nbsp;przesuwa się w&nbsp;stronę zamkniętych drzwi. Drzwiczki szafki, do których jest przywiązana, otwierają się i&nbsp;naprężona plastikowa opaska wrzyna jej się w&nbsp;skórę. Lucy nie może krzyknąć, ale gdyby się postarała, mogłaby narobić niezłego hałasu. Wolną ręką mogłaby otwierać i&nbsp;zatrzaskiwać drzwiczki. Kopać szafki, zrzucić czajnik albo chwycić szklankę i&nbsp;cisnąć nią o&nbsp;podłogę.</p>

    <p class="calibre8">Istnieje mnóstwo sposobów, żeby zaalarmować policjantów, że potrzebuje ich pomocy, że jest tutaj przetrzymywana wbrew woli i&nbsp;że chce stąd uciec. Mogłaby zrobić którąkolwiek z&nbsp;tych rzeczy, ale nie robi nic. Stoi tak blisko drzwi, jak tylko może, wstrzymuje oddech i&nbsp;nasłuchuje. Słyszy niski męski głos, zapewne policjanta, a&nbsp;zaraz potem nieco wyższy głos Marcusa:</p>

    <p class="calibre8">&ndash;&nbsp;Tak, oczywiście. Zaraz ją przyprowadzę. Jest w&nbsp;kuchni. Proszę chwilę zaczekać.</p>

    <p class="calibre8">Lucy pospiesznie odsuwa się od drzwi i&nbsp;czeka.</p>

    <p class="calibre8">&ndash;&nbsp;Policja chce z&nbsp;tobą rozmawiać. &ndash; Marcus wraca do kuchni i&nbsp;zamyka za sobą drzwi. &ndash; Kontrola „warunków bytowych” &ndash; dodaje, palcami kreśląc w&nbsp;powietrzu cudzysłów, po czym zrywa jej z&nbsp;ust taśmę. Lucy próbuje wypchnąć językiem gąbkę, ale Marcus zatyka jej usta dłonią. &ndash; A&nbsp;teraz posłuchaj mnie uważnie. Jeżeli piśniesz choć słówko o&nbsp;tym, co się tu dzieje, to cię zniszczę. Jeśli mnie aresztują, powiem im, że mnie uwiodłaś, że wykorzystałaś moje zagubienie po odejściu matki, zaprzyjaźniłaś się ze mną, a&nbsp;później zaciągnęłaś mnie do łóżka. Powiem, że przez ciebie czułem się zbrukany i&nbsp;wykorzystany, ale byłaś moją nauczycielką, więc nie miałem wyboru i&nbsp;musiałem tkwić w&nbsp;tym chorym związku. Może się nawet rozpłaczę. &ndash; Mruga gwałtownie, aż jego oczy robią się szkliste. Lucy patrzy ze wstrętem, jak po jego policzku spływa łza. &ndash; O&nbsp;twoim aresztowaniu i&nbsp;procesie będą pisały wszystkie gazety w&nbsp;kraju. Twoi rodzice będą o&nbsp;tym czytać, twoja kochana babcia, mała Jada i&nbsp;wszyscy koledzy ze szkoły. Każdy, kto cię zna i&nbsp;kto cię nie zna, przeczyta o&nbsp;tym, jaka z&nbsp;ciebie zdzira. Trafisz za kratki, a&nbsp;gdy wyjdziesz, będę na ciebie czekał. Dokądkolwiek uciekniesz, wszędzie cię znajdę. Ty do tego doprowadziłaś, nie ja. &ndash; Zbliża twarz do jej twarzy, tak że Lucy czuje jego oddech pachnący pastą do zębów. &ndash; Rozumiesz?</p>

    <p class="calibre8">Lucy rozpaczliwie kiwa głową. Usta ma pełne śliny, którą próbuje przełknąć, ale nie pozwala na to gąbka.</p>

    <p class="calibre8">&ndash;&nbsp;Dobrze. &ndash; Marcus wyjmuje jej gąbkę z&nbsp;ust i&nbsp;przecina opaskę na nadgarstku. &ndash; Obciągnij rękawy. &ndash; Szarpie ją za rękaw swetra, tak że niemal zakrywa jej palce, i&nbsp;odwraca ją w&nbsp;stronę drzwi. &ndash; A&nbsp;teraz pokaż, jaka jesteś szczęśliwa.</p>

    <p class="calibre8">Lucy zmusza się do uśmiechu.</p>

    <p class="calibre8">&ndash;&nbsp;Ładniej &ndash; cedzi Marcus przez zaciśnięte zęby. &ndash; Wyglądasz, jakbyś szła na pogrzeb.</p>

    <p class="calibre8">Chciałabym pójść na twój, myśli Lucy i&nbsp;próbuje się uśmiechnąć.</p>

    <p class="calibre8">&ndash;&nbsp;Lepiej. &ndash; Popycha ją w&nbsp;stronę drzwi. &ndash; I&nbsp;pamiętaj, że słyszę każde twoje słowo.</p>

    <p class="text-center">• • •</p>

    <p class="calibre8">&ndash;&nbsp;Pani musi być Lucy. &ndash; Miła z&nbsp;wyglądu kobieta po trzydziestce, o&nbsp;ciemnobrązowych włosach upiętych z&nbsp;tyłu w&nbsp;staranny kok, uśmiecha się do niej od progu. &ndash; Jestem detektyw Elizabeth Martin z&nbsp;policji Devon i&nbsp;Kornwalii, a&nbsp;to mój kolega, detektyw Aasim Khan.</p>

    <p class="calibre8">Stojący obok niej umundurowany mężczyzna kiwa głową.</p>

    <p class="calibre8">Lucy powstrzymuje chęć, żeby wytrzeć dłonie w&nbsp;nogawki spodni, i&nbsp;odwzajemnia uśmiech.</p>

    <p class="calibre8">&ndash;&nbsp;Lucy Newton. W&nbsp;czym mogę pomóc?</p>

    <p class="calibre8">&ndash;&nbsp;To nic takiego. Chcieliśmy tylko zamienić z&nbsp;panią słowo. &ndash; Detektyw Martin zerka na Marcusa, który stoi tak blisko, że Lucy czuje na plecach, jak jego pierś unosi się i&nbsp;opada. &ndash; Na osobności, jeśli to możliwe.</p>

    <p class="calibre8">&ndash;&nbsp;Oczywiście. Możemy porozmawiać w&nbsp;salonie. &ndash; Lucy odwraca się, żeby wskazać drogę, i&nbsp;łokciem dźga Marcusa w&nbsp;brzuch.</p>

    <p class="calibre8">&ndash;&nbsp;Uważaj, Lucy &ndash; jęczy Marcus, po czym wybucha śmiechem, żeby ukryć zawoalowaną groźbę. Pochyla się i&nbsp;całuje ją w&nbsp;policzek. &ndash; Wiem, kiedy nie jestem mile widziany. Wrócę do kuchni, gdzie moje miejsce.</p>

    <p class="calibre8">Jego wymuszony śmiech jeszcze przez chwilę rozbrzmiewa na korytarzu.</p>

    <p class="calibre8">&ndash;&nbsp;Porozmawiamy tutaj? Może się przejdziemy? &ndash; Policjantka spogląda na bose stopy Lucy. &ndash; Ma pani kurtkę i&nbsp;buty?</p>

    <p class="calibre8">&ndash;&nbsp;Tak, oczywiście.</p>

    <p class="calibre8">Lucy zdejmuje z&nbsp;wieszaka należącą do Alex kurtkę w&nbsp;panterkę i&nbsp;ją wkłada. Ponieważ na wycieraczce stoi tylko jeden jej but, wsuwa stopy w&nbsp;adidasy Marcusa. Kostkę nadal ma obolałą po upadku i&nbsp;wychodząc, uważa, żeby nie utykać.</p>

    <p class="calibre8">&ndash;&nbsp;Pięknie tu &ndash; mówi detektyw Martin, kiedy okrążają dom i&nbsp;przed nimi pojawia się ogromny, otoczony drzewami ogród. &ndash; Znaleźliście ten dom na Airbnb?</p>

    <p class="calibre8">&ndash;&nbsp;Nie &ndash; odpowiada Lucy. &ndash; Należał do babci Marcusa. A&nbsp;teraz właścicielem jest jego tata.</p>

    <p class="calibre8">Idący za nimi detektyw Khan gwiżdże pod nosem.</p>

    <p class="calibre8">&ndash;&nbsp;Całkiem niezły &ndash; rzuca.</p>

    <p class="calibre8">&ndash;&nbsp;Wynajmuje go &ndash; dodaje Lucy. &ndash; Kiedy rodzina z&nbsp;niego nie korzysta.</p>

    <p class="calibre8">&ndash;&nbsp;No tak, tak. &ndash; Detektyw Martin obrzuca spojrzeniem tył domu. &ndash; Pięć pokoi? Sześć?</p>

    <p class="calibre8">&ndash;&nbsp;Pięć.</p>

    <p class="calibre8">Mimo październikowego chłodu Lucy czuje, że strużka potu spływa jej po plecach. Nie dałaby rady na przesłuchaniu. Czuje się tak onieśmielona spokojem i&nbsp;opanowaniem policjantki i&nbsp;jej pytaniami, że nie wytrzymałaby pięciu minut i&nbsp;pewnie przyznałaby się do zbrodni, których w&nbsp;życiu nie popełniła.</p>

    <p class="calibre8">&ndash;&nbsp;Lubi tu pani przebywać? &ndash; dopytuje Martin.</p>

    <p class="calibre8">&ndash;&nbsp;Miło uciec od zgiełku miasta, a&nbsp;na wsi jest tak pięknie.</p>

    <p class="calibre8">&ndash;&nbsp;To prawda.</p>

    <p class="calibre8">&ndash;&nbsp;Opuszczała pani Londyn w&nbsp;pośpiechu, Lucy? &ndash; Detektyw Martin odwraca się, żeby na nią spojrzeć. &ndash; Moi koledzy z&nbsp;londyńskiej policji twierdzą, że zostawiła pani drzwi otwarte, a&nbsp;na ścianie znaleźli plamy krwi.</p>

    <p class="calibre8">Lucy zerka w&nbsp;stronę domu i&nbsp;wzdryga się, gdy w&nbsp;jednym z&nbsp;okien na górze dostrzega Marcusa. Obserwuje każdy jej ruch.</p>

    <p class="calibre8">Policjantka podąża za jej spojrzeniem.</p>

    <p class="calibre8">&ndash;&nbsp;Boi się go pani? Groził, że zrobi pani krzywdę, jeśli powie nam pani prawdę?</p>

    <p class="calibre8">&ndash;&nbsp;Nie. &ndash; Lucy wciska dłonie głęboko w&nbsp;kieszenie kurtki Alex.</p>

    <p class="calibre8">&ndash;&nbsp;Na pewno? Przyjaciele bardzo się o&nbsp;panią martwią. Sądzą, że została pani zmuszona do wyjazdu albo przywieziona tutaj siłą.</p>

    <p class="calibre8">Oto moment, od którego zależy wszystko to, co zostało z&nbsp;jej życia. Może powiedzieć prawdę i&nbsp;stracić wolność, ale może też skłamać i&nbsp;wziąć sprawy w&nbsp;swoje ręce. Od ciężaru tej decyzji kręci jej się w&nbsp;głowie, ale już postanowiła. Wie, co musi zrobić.</p>

    <p class="calibre8">Odwraca się i&nbsp;spogląda na detektyw Martin.</p>

    <p class="calibre8">&ndash;&nbsp;Marcus nigdy mnie nie skrzywdził. Rozbiłam czoło &ndash; dotyka dłonią czerwonego rozcięcia na czole &ndash; kiedy upiłam się po odejściu z&nbsp;pracy. Potknęłam się na chodniku przed domem. Najwidoczniej Marcus zostawił otwarte drzwi, kiedy po mnie przyjechał. Tak bardzo chciałam stamtąd wyjechać, że siedząc w&nbsp;samochodzie, ciągle go poganiałam. Jeśli powinniście się o&nbsp;kogoś martwić, to o&nbsp;niego, bo to ja jestem apodyktyczna i&nbsp;w&nbsp;ogóle.</p>

    <p class="calibre8">Policjanci wymieniają spojrzenia i&nbsp;Lucy wie, że przesadziła. Teraz wydają się bardziej zaniepokojeni niż wcześniej.</p>

    <p class="calibre8">&ndash;&nbsp;Dobrze, już dobrze. Wszystko jasne &ndash; rzuca pogodnie policjantka. &ndash; Sama pani rozumie, że musimy sprawdzać takie rzeczy. Proszę zadzwonić do przyjaciół, dać im znać, że nic pani nie jest.</p>

    <p class="calibre8">&ndash;&nbsp;Tak, oczywiście. Zaraz to zrobię. &ndash; Lucy odwraca się, żeby wrócić do domu.</p>

    <p class="calibre8">Marcus wygląda przez okno.</p>

    <p class="calibre8">&ndash;&nbsp;Wszystko w&nbsp;porządku?! &ndash; woła.</p>

    <p class="calibre8">&ndash;&nbsp;Tak. &ndash; Na ustach Lucy pojawia się pierwszy tego dnia szczery uśmiech.</p>

    <p class="calibre8">To już postanowione. Nie będzie taka jak Natalie. Nie będzie przez resztę życia oglądała się za siebie, zastanawiając się, czy to właśnie dziś umrze. Posyłając Marcusa za kratki, nie odzyska wolności &ndash; odzyska ją, jeśli go zabije i&nbsp;zniknie za granicą.</p>
  </section>
</div>


<div class="calibre1" id="calibre_link-50">
  <section type="chapter" role="doc-chapter" class="calibre">
    <h1 class="numer1">Rozdział 43</h1>

    <p class="font-bold">Grupa na WhatsAppie: Znaleźć Lucy</p>

    <p class="twitter-bold">13.13</p>

    <p class="twitter"><span class="bold">River:</span> Chciałem tylko dać wam znać, że policja była u&nbsp;Lucy. Nic jej nie jest &ndash; żyje! Jest w&nbsp;domu należącym do rodziny Marcusa.</p>

    <p class="twitter"><span class="bold">Alex:</span> Dzięki Bogu, że żyje, gorzej, że jest z&nbsp;tym pojebem.</p>

    <p class="twitter"><span class="bold">Bridget:</span> Zgadzam się!</p>

    <p class="twitter"><span class="bold">River:</span> Policjant, z&nbsp;którym rozmawiałem, powiedział, że jego koledzy z&nbsp;Devon przekazali, że Lucy wygląda dobrze i&nbsp;wydaje się szczęśliwa, że wyjechała z&nbsp;Marcusem na kilka dni po tym, jak odeszła z&nbsp;pracy.</p>

    <p class="twitter"><span class="bold">Alex:</span> Rzuciła pracę w&nbsp;szkole?! Nie wierzę. Ona uwielbia uczyć. Na pewno ją zmusił, żeby okłamała policjantów.</p>

    <p class="twitter"><span class="bold">Bridget:</span> CO? A&nbsp;co z&nbsp;krwią, doniczką i&nbsp;otwartymi drzwiami?</p>

    <p class="twitter"><span class="bold">River:</span> Nie pytałem, ale ten policjant mówił tak, jakby sprawa była zamknięta. Lucy nic nie jest i&nbsp;nie ma się czym przejmować.</p>

    <p class="twitter"><span class="bold">Bridget:</span> Bzdura.</p>

    <p class="twitter"><span class="bold">Alex:</span> Ja też w&nbsp;to nie wierzę. Marcus na pewno ją zmusił, żeby tak powiedziała. Jutro jest data z&nbsp;wiązanki. Musimy uwolnić Lucy i&nbsp;się ukryć.</p>

    <p class="twitter"><span class="bold">River:</span> Ale jak? Nie mamy pojęcia, gdzie ona jest, oprócz tego, że gdzieś w&nbsp;Dartmoor. To duży obszar. Pytałem gliniarza o&nbsp;adres, ale nie chciał podać.</p>

    <p class="twitter"><span class="bold">Bridget:</span> Dartmoor, mówisz?</p>

    <p class="twitter"><span class="bold">River:</span> Tak, a&nbsp;co?</p>

    <p class="twitter"><span class="bold">Bridget:</span> Marcus nazywa się Wordsworth, tak? Znam kobietę, która mieszka tam od urodzenia i&nbsp;zna dosłownie WSZYSTKICH (jak dla mnie jest trochę wścibska). Jeśli jego rodzina ma tam dom, będzie o&nbsp;tym wiedziała.</p>

    <p class="twitter"><span class="bold">Alex:</span> Zadzwoń do niej od razu!</p>

    <p class="twitter"><span class="bold">Bridget:</span> Tak zrobię!</p>

    <p class="font-bold">WhatsApp, prywatne wiadomości: River i&nbsp;Alex</p>

    <p class="twitter-bold">15.16</p>

    <p class="twitter"><span class="bold">River:</span> Alex, jeśli Bridget zdobędzie adres, ktoś z&nbsp;nas będzie musiał tam pojechać</p>

    <p class="twitter"><span class="bold">Alex:</span> Bez-kurwa-względnie.</p>

    <p class="twitter"><span class="bold">River:</span> Piszesz się na to?</p>

    <p class="twitter"><span class="bold">Alex:</span> Oczywiście. Ty powiesz Bridget czy ja mam to zrobić?</p>

    <p class="twitter"><span class="bold">River:</span> Na razie niech to zostanie między nami.</p>

    <p class="twitter"><span class="bold">Alex:</span> Dlaczego? Co się dzieje?</p>

    <p class="twitter"><span class="bold">River:</span> Nic. Próbuję tylko ustalić, jak to się mogło stać. Musimy uważać, komu ufamy.</p>
  </section>
</div>


<div class="calibre1" id="calibre_link-51">
  <section type="chapter" role="doc-chapter" class="calibre">
    <h1 class="numer">Rozdział 44</h1>

    <h1 class="tytul">Alex</h1>

    <p class="font-bold">Czwartek, 19 października</p>

    <p class="tyt">Jeden dzień do czyjejś śmierci…</p>

    <p class="calibre8">Alex stoi przy oknie i&nbsp;spogląda na skąpaną w&nbsp;deszczu ulicę. Wciąż ani śladu Sutherlanda. To, że nadal go nie dostrzegła, przeraża ją bardziej niż to, że Bridget go widziała. Rano zalogowała się na Twittera, żeby zobaczyć, czy nadal wysyła jej wiadomości, i&nbsp;znalazła dwadzieścia siedem tweetów z&nbsp;sześciu różnych kont &ndash; nazywał ją dziwką, kurwą, kłamczuchą i&nbsp;wytykał jej, że to przez nią nie żyją jej rodzice. A&nbsp;więc nadal tam jest i&nbsp;tylko czeka na właściwy moment. Albo czai się gdzieś w&nbsp;pobliżu, ukryty na tyle dobrze, że ona nie może go zobaczyć. Sama nie wie, która opcja bardziej ją przeraża.</p>

    <p class="calibre8">Gwałtowne porywy wiatru zrywają z&nbsp;drzew pomarańczowobrązowe liście i&nbsp;rozrzucają je po ulicy. Bridget nadal nie znalazła adresu Marcusa w&nbsp;Dartmoor i&nbsp;Alex czuje się bezsilna, bezużyteczna, niczym człowiek, który stoi na plaży i&nbsp;patrzy, jak ktoś tonie.</p>

    <p class="calibre8">Od pogrzebu Natalie minęło dziewięć dni, a&nbsp;wciąż nie wiedzą, kto przysłał wiązankę. Z&nbsp;początku Alex podejrzewała, że to Marcus i&nbsp;że porwał Lucy, by ją ukryć na krótko przed datą z&nbsp;bileciku. Ale jeśli się myli? Jeśli to River ma zginąć albo Bridget, albo ona? Ich plan, żeby się ukryć i&nbsp;zastawić pułapkę, został porzucony w&nbsp;chwili, gdy Lucy zniknęła.</p>

    <p class="calibre8">A jeśli wszyscy przeżyją piątek, to co wtedy? Stalkerzy nie przestaną ich nękać. Pojawią się nowe groźby, nowe wiadomości i&nbsp;zdjęcia, jeszcze więcej okrucieństwa i&nbsp;strachu. Już nigdy nie będzie mogła iść ulicą bez oglądania się za siebie i&nbsp;nawet jedząc, będzie nasłuchiwała piknięć telefonu.</p>

    <p class="calibre8">Zbiera ze stolika puste kieliszki i&nbsp;zanosi je do kuchni. Bez Sama mieszkanie wydaje się puste i&nbsp;Alex odczuwa jego brak tak dotkliwie, jakby ktoś nagle zdarł z&nbsp;niej ubranie. Kochali się na kanapie, pod prysznicem i&nbsp;w&nbsp;łóżku. Zasnęła w&nbsp;jego ramionach, upojona alkoholem i&nbsp;jego zapachem. Rano, kiedy spojrzała na niego spod powiek ciężkich od kaca, otworzył oczy, a&nbsp;jego usta ułożyły się w&nbsp;leniwy uśmiech człowieka zadowolonego z&nbsp;siebie.</p>

    <p class="calibre8">&ndash;&nbsp;To miłe &ndash; mruknął i&nbsp;nagle coś w&nbsp;jego twarzy się zmieniło. &ndash; Pamiętasz, prawda? Pamiętasz, co się wydarzyło zeszłej nocy?</p>

    <p class="calibre8">&ndash;&nbsp;Nie &ndash; odparła, a&nbsp;ujrzawszy jego zbolałą minę, rzuciła szybko: &ndash; Tak, Sam. Oczywiście, że pamiętam. Wylałeś wino na mój dywan.</p>

    <p class="calibre8">&ndash;&nbsp;A&nbsp;później?</p>

    <p class="calibre8">Roześmiała się.</p>

    <p class="calibre8">&ndash;&nbsp;Liczysz na komplement czy co?</p>

    <p class="calibre8">&ndash;&nbsp;To byłaby miła odmiana. &ndash; Spojrzał na nią, a&nbsp;w&nbsp;kącikach jego oczu pojawiły się zmarszczki.</p>

    <p class="calibre8">&ndash;&nbsp;Dobrze, w&nbsp;porządku. &ndash; Dotknęła dłonią jego policzka i&nbsp;kciukiem musnęła zarost. &ndash; Byłeś rewelacyjny.</p>

    <p class="calibre8">Znowu się kochali, lecz nie tak zachłannie jak wieczorem; łagodniej, wolniej. A&nbsp;gdy potem Alex spojrzała mu w&nbsp;oczy, zobaczyła w&nbsp;nich czułość &ndash; i&nbsp;wtedy coś w&nbsp;niej pękło. Udała przed samą sobą i&nbsp;przed nim, że ich seks jest przygodny i&nbsp;bez zobowiązań: żadnych oczekiwań, żadnych uczuć, żadnej miłości. W&nbsp;jego oczach jednak dostrzegła coś więcej. Pragnął jej. Zależało mu na niej.</p>

    <p class="calibre8">Sięgnęła w&nbsp;głąb siebie, by poszukać właściwych słów, ale zamiast delikatności i&nbsp;ciepła znalazła strach. Nie mogła pokochać Sama. Gdyby coś mu się stało, to by ją zniszczyło.</p>

    <p class="calibre8">&ndash;&nbsp;Idę pod prysznic! &ndash; Cmoknęła go w&nbsp;usta i&nbsp;wstała. &ndash; Sama &ndash; zaznaczyła, gdy zaczął się podnosić, żeby do niej dołączyć.</p>

    <p class="calibre8">Pisnęła, kiedy gorąca woda spłynęła jej po włosach, twarzy i&nbsp;ciele. Zaczekała, aż zrobi się zimna, i&nbsp;przez minutę stała, drżąc, pod lodowatym strumieniem.</p>

    <p class="calibre8">Teraz, kiedy myje kieliszki, w&nbsp;jej kieszeni dzwoni telefon.</p>

    <p class="calibre8">&ndash;&nbsp;River? &ndash; Włącza tryb głośnomówiący i&nbsp;dalej myje naczynia. &ndash; Co słychać?</p>

    <p class="calibre8">&ndash;&nbsp;Mam dobre i&nbsp;złe wieści.</p>

    <p class="calibre8">&ndash;&nbsp;Okej. Zacznij od tych dobrych.</p>

    <p class="calibre8">&ndash;&nbsp;Bridget zdobyła adres Marcusa w&nbsp;Dartmoor.</p>

    <p class="calibre8">Alex wpatruje się w&nbsp;telefon i&nbsp;na chwilę zapomina o&nbsp;kieliszkach.</p>

    <p class="calibre8">&ndash;&nbsp;Żartujesz.</p>

    <p class="calibre8">&ndash;&nbsp;Nie. Sprawdziłem na Google Street View i&nbsp;to jakiś dom na odludziu. Gdybym miał kogoś porwać, zabrałbym go w&nbsp;takie właśnie miejsce.</p>

    <p class="calibre8">&ndash;&nbsp;Ja pierdolę.</p>

    <p class="calibre8">&ndash;&nbsp;Sorry, nie chciałem, żeby tak to zabrzmiało. Ja tylko…</p>

    <p class="calibre8">&ndash;&nbsp;Nie, nie chodzi o&nbsp;ciebie &ndash; tłumaczy Alex. &ndash; Nie mogę uwierzyć, że ją znaleźliśmy. To znaczy tak jakby. &ndash; Sięga po telefon, wychodzi na korytarz i&nbsp;wkłada buty.</p>

    <p class="calibre8">&ndash;&nbsp;A&nbsp;tak z&nbsp;innej beczki, Alex, widziałaś ostatnio Sutherlanda? Nie tylko Lucy jest w&nbsp;niebezpieczeństwie. Naprawdę myślę, że powinnaś pójść na policję i…</p>

    <p class="calibre8">&ndash;&nbsp;Proszę, nie zaczynaj znowu. Nic mi nie jest. Nie zbliżał się do mnie. &ndash; Dzwonki w&nbsp;jej głowie, które milczały przez kilka ostatnich dni, gdy była skupiona na zniknięciu Lucy, znowu się odzywają i&nbsp;Alex myśli, czy nie za bardzo się pospieszyła z&nbsp;myciem kieliszków. Może powinna iść do kuchni i&nbsp;znów nalać sobie wina. &ndash; A&nbsp;wracając do Lucy: jesteś gotowy?</p>

    <p class="calibre8">Kiedy River nie odpowiada, Alex zerka na telefon, żeby sprawdzić, czy połączenie nie zostało przerwane.</p>

    <p class="calibre8">&ndash;&nbsp;River? Jesteś tam?</p>

    <p class="calibre8">&ndash;&nbsp;Tak… Tak, przepraszam. To właśnie jest zła wiadomość.</p>

    <p class="calibre8">Alex przestaje sznurować buty.</p>

    <p class="calibre8">&ndash;&nbsp;Mów… &ndash; rzuca.</p>

    <p class="calibre8">&ndash;&nbsp;Nie mogę jechać.</p>

    <p class="calibre8">&ndash;&nbsp;Co?</p>

    <p class="calibre8">&ndash;&nbsp;Nie mogę pomóc ci uwolnić Lucy.</p>

    <p class="calibre8">&ndash;&nbsp;Dlaczego?</p>

    <p class="calibre8">&ndash;&nbsp;Bo… bo… &ndash; Głos ma schrypnięty i&nbsp;zduszony, jakby próbował powstrzymać łzy. &ndash; Bo boję się, że to Meg ma jutro umrzeć. Vanessa ma na jej punkcie obsesję. Wie, gdzie pracuje i&nbsp;gdzie chodzi do fryzjera. Kiedy poszedłem na zajęcia salsy, groziła, że ją zabije.</p>

    <p class="calibre8">&ndash;&nbsp;Co? &ndash; Alex przerażonym wzrokiem wpatruje się w&nbsp;telefon. &ndash; Nie wiedziałam.</p>

    <p class="calibre8">&ndash;&nbsp;Nie mogłem o&nbsp;tym mówić. Lucy zniknęła, a&nbsp;ja… Nie chciałem, żeby wszystko kręciło się wokół mnie.</p>

    <p class="calibre8">&ndash;&nbsp;Boże, River. &ndash; Alex czuje, że zaraz pęknie jej serce. &ndash; Trzeba było mi powiedzieć.</p>

    <p class="calibre8">&ndash;&nbsp;Teraz już wiesz.</p>

    <p class="calibre8">&ndash;&nbsp;Czy Meg nie może… &ndash; rozpaczliwie próbuje wymyślić jakieś rozwiązanie &ndash; nie może jechać z&nbsp;nami?</p>

    <p class="calibre8">&ndash;&nbsp;W&nbsp;życiu się nie zgodzi. Nie powie w&nbsp;pracy, że jest chora, nawet dla własnego bezpieczeństwa. Nie zrobi tego innym pielęgniarkom, bo i&nbsp;tak mają za dużo obowiązków. Napisałem do niej, żeby nie szła jutro do pracy i&nbsp;zamknęła się w&nbsp;domu, ale odmówiła. Powiedziała, że nie pozwoli, żeby Vanessa przejęła kontrolę nad jej życiem.</p>

    <p class="calibre8">&ndash;&nbsp;Och, River…</p>

    <p class="calibre8">&ndash;&nbsp;Dziś wieczorem wpadnie do mnie po swoje rzeczy, więc muszę tu być. Może jednak mnie posłucha. Muszę przynajmniej spróbować.</p>

    <p class="calibre8">Alex kuca i&nbsp;przesuwa dłonią po twarzy. Do głowy jej nie przyszło, że Meg, Sam czy Gary też mogą być w&nbsp;niebezpieczeństwie. Z&nbsp;tego, co wie, Sam nie otrzymywał żadnych gróźb i&nbsp;poza tamtą wiadomością, w&nbsp;której nazwano ją dziwką, bo został u&nbsp;niej na noc, rzadko była o&nbsp;nim mowa.</p>

    <p class="calibre8">Pieprzyć stalkerów. Pieprzyć ich za to, że zniszczyli im życie, za to, że usiłują ich kontrolować, zmuszają do życia w&nbsp;ciągłym strachu. Pieprzyć ich, pieprzyć, pieprzyć. Gdyby mogła, zabiłaby ich wszystkich. Odsiedziałaby dwadzieścia pięć lat, gdyby to zagwarantowało, że jej przyjaciele będą bezpieczni.</p>

    <p class="calibre8">Wstaje i&nbsp;potrząsa dłońmi, próbując się uspokoić i&nbsp;odsunąć od siebie czarne myśli.</p>

    <p class="calibre8">Zanim wyjedzie, wyśle wiadomość do Sama. Poprosi go, żeby odwołał występ, ale nie napisze, dokąd się wybiera. Gdyby mu powiedziała, uparłby się, żeby jechać z&nbsp;nią.</p>

    <p class="calibre8">&ndash;&nbsp;W&nbsp;porządku &ndash; mówi. &ndash; Pojadę do Devon. Ty zostań z&nbsp;Meg.</p>

    <p class="calibre8">&ndash;&nbsp;Nie. &ndash; W&nbsp;głosie Rivera słychać strach. &ndash; Nie jedź tam sama. Obiecaj mi.</p>

    <p class="calibre8">&ndash;&nbsp;Nie możemy zostawić Lucy z&nbsp;Marcusem.</p>

    <p class="calibre8">&ndash;&nbsp;On wie, kim jesteś, Alex. To niebezpieczne.</p>

    <p class="calibre8">&ndash;&nbsp;Nie zostawię jej z&nbsp;nim.</p>

    <p class="calibre8">&ndash;&nbsp;Kurwa! &ndash; Krzyk Rivera niesie się ze słuchawki. &ndash; Może powinienem z&nbsp;tobą jechać. Może… może jeśli zostawię Meg liścik…</p>

    <p class="calibre8">&ndash;&nbsp;Wiesz, że to nic nie da. Skoro wiadomość jej nie przekonała… &ndash; Za oknem salonu gromadzą się ciemne chmury. Nawet pogoda im nie sprzyja. &ndash; Pojadę z&nbsp;Bridget. Weźmiemy jej furgonetkę.</p>

    <p class="calibre8">River nie odpowiada od razu.</p>

    <p class="calibre8">&ndash;&nbsp;Nie wiem, czy to dobry pomysł.</p>

    <p class="calibre8">&ndash;&nbsp;Dlaczego?</p>

    <p class="calibre8">&ndash;&nbsp;Powiedziała kilka rzeczy, które nie trzymają się kupy.</p>

    <p class="calibre8">&ndash;&nbsp;Na przykład?</p>

    <p class="calibre8">River wzdycha ciężko.</p>

    <p class="calibre8">&ndash;&nbsp;Przede wszystkim twierdziła, że pracowała z&nbsp;Charlotte i&nbsp;że zmieniła pracę po tym, jak ta zaczęła ją stalkować.</p>

    <p class="calibre8">&ndash;&nbsp;Tak. I?</p>

    <p class="calibre8">&ndash;&nbsp;Bridget jest florystką, prawda?</p>

    <p class="calibre8">&ndash;&nbsp;Tak.</p>

    <p class="calibre8">&ndash;&nbsp;Charlotte jest stand-uperką. Czasami gra w&nbsp;reklamach i&nbsp;występuje w&nbsp;klubach komediowych.</p>

    <p class="calibre8">&ndash;&nbsp;Co? Skąd o&nbsp;tym wiesz?</p>

    <p class="calibre8">&ndash;&nbsp;Jej nauczyciel salsy mi powiedział.</p>

    <p class="calibre8">&ndash;&nbsp;A&nbsp;ty mu ufasz?</p>

    <p class="calibre8">&ndash;&nbsp;Po co miałby kłamać? &ndash; River urywa na chwilę, po czym dodaje: &ndash; Nie rozumiem tylko, dlaczego komiczka miałaby stalkować florystkę.</p>

    <p class="calibre8">&ndash;&nbsp;Może zrobiła jej jakiś gówniany bukiet? &ndash; rzuca Alex, ale żadne z&nbsp;nich się nie śmieje.</p>

    <p class="calibre8">&ndash;&nbsp;Jest coś jeszcze &ndash; mówi River. &ndash; Na pogrzebie Natalie, kiedy dostarczono nam kwiaty, Bridget powiedziała, że ma urodziny dwudziestego października. Pamiętasz?</p>

    <p class="calibre8">Alex kiwa głową, choć River nie może tego zobaczyć. Po drugiej stronie ulicy kobieta walczy i&nbsp;przegrywa z&nbsp;parasolem, który wiatr wygina w&nbsp;drugą stronę. Z&nbsp;każdą sekundą kobieta moknie coraz bardziej.</p>

    <p class="calibre8">&ndash;&nbsp;Tak, oczywiście.</p>

    <p class="calibre8">&ndash;&nbsp;Kłamała &ndash; oznajmia River. &ndash; Wcześniej wspomniała mi, że z&nbsp;okazji swoich urodzin poszła na <em class="calibre4">Taniec z&nbsp;gwiazdami</em>. Sprawdziłem daty. Pokazy zaczęły się pod koniec stycznia i&nbsp;trwały do połowy lutego.</p>

    <p class="calibre8">Alex marszczy brwi, próbując zrozumieć, co właściwie River próbuje jej powiedzieć.</p>

    <p class="calibre8">&ndash;&nbsp;Dlaczego miałaby kłamać?</p>

    <p class="calibre8">&ndash;&nbsp;Nie wiem. Myślisz, że może być niestabilna psychicznie? Ja tylko… Nie mogę pozbyć się wrażenia, że coś w&nbsp;jej historii nie gra.</p>

    <p class="calibre8">&ndash;&nbsp;Myślisz, że chce zwrócić na siebie uwagę?</p>

    <p class="calibre8">&ndash;&nbsp;Może. Są tacy, którzy zrobią wszystko, byle tylko wzbudzić współczucie. Ile razy słyszałaś o&nbsp;ludziach, którzy udawali, że mają raka?</p>

    <p class="calibre8">&ndash;&nbsp;Mnóstwo. Chociaż większość z&nbsp;nich robi to dla forsy &ndash; zauważa Alex. &ndash; Organizują zbiórki pieniędzy i&nbsp;wyjeżdżają na wakacje albo kupują nowy samochód.</p>

    <p class="calibre8">&ndash;&nbsp;Właśnie. Bridget nie prosiła nas o&nbsp;pieniądze, więc chyba nie o&nbsp;to chodzi.</p>

    <p class="calibre8">&ndash;&nbsp;No to o&nbsp;co? Myślisz, że to coś jak zespół Münchhausena, tylko związany ze stalkingiem?</p>

    <p class="calibre8">River śmieje się, ale po chwili odzywa się poważnym głosem:</p>

    <p class="calibre8">&ndash;&nbsp;Nie wiem. Ale… jeśli pojedziesz z&nbsp;nią do Dartmoor, traktuj wszystko, co mówi, z&nbsp;rezerwą, dobrze? Nie sądzę, żeby była niebezpieczna. Tylko… nie jestem pewien, na ile możemy jej ufać.</p>

    <p class="calibre8">&ndash;&nbsp;Okej, dobra. &ndash; Alex kładzie dłoń na karku i&nbsp;masuje go przez chwilę. Nie ma w&nbsp;jej ciele mięśnia, który nie byłby napięty. &ndash; Nie martw się, River, nic mi nie będzie. Spotkałam już w&nbsp;swoim życiu kłamców i&nbsp;oszustów; dam sobie radę z&nbsp;Bridget. Mam nadzieję, że pójdzie ci dobrze z&nbsp;Meg. Też na siebie uważaj.</p>

    <p class="calibre8">&ndash;&nbsp;I&nbsp;ty. &ndash; Jego głos brzmi łagodniej, jakby ulżyło mu, że zgodziła się, by z&nbsp;nią nie jechał.</p>

    <p class="calibre8">Alex wygląda przez okno i&nbsp;rozłącza się. Serce wali jej tak, jakby właśnie przebiegła maraton. Po co Bridget miałaby kłamać o&nbsp;swoich urodzinach? Zrobiła to, bo chciała poczuć, że należy do grupy, że jej też grozi niebezpieczeństwo? Jeśli tak, to ma nieźle nasrane w&nbsp;głowie. Ale ta sprawa z&nbsp;pracą… tak naprawdę nie skłamała. Powiedziała tylko, że pracowała z&nbsp;Charlotte. Czy florystka mogła pracować gdzieś ze stand-uperką? Może dekorowała klub komediowy albo coś? Wydało jej się to nieco naciągane. Może Charlotte okłamała instruktora salsy co do swojej pracy. Nie byłaby pierwszą stalkerką, która kłamie. Pisze do Sama:</p>

    <p class="calibre8"><span class="sms">Znasz jakieś stand-uperki o&nbsp;imieniu Charlotte? Jedna z&nbsp;nich chodzi na zajęcia salsy. Może mieć tendencje do prześladowania ludzi. To raczej mało prawdopodobne, ale daj znać, jeśli coś ci to mówi. Aha, Sam, to bardzo ważne, ale nie chcę, żebyś jutro gdziekolwiek wychodził. Jutro jest 20 &ndash; data z&nbsp;wiązanki.</span></p>

    <p class="calibre8">Telefon dzwoni niemal natychmiast, tak jak się tego spodziewała.</p>

    <p class="calibre8">&ndash;&nbsp;Jesteś w&nbsp;domu? Mogę przyjechać? &ndash; Słyszy troskę w&nbsp;głosie Sama.</p>

    <p class="calibre8">&ndash;&nbsp;Nie ma mnie w&nbsp;domu &ndash; kłamie. &ndash; Jestem u&nbsp;przyjaciółki w&nbsp;Birmingham.</p>

    <p class="calibre8">&ndash;&nbsp;Szybko tam dotarłaś!</p>

    <p class="calibre8">&ndash;&nbsp;Nie jestem taka powolna, na jaką wyglądam. &ndash; Jej beztroski ton nie pasuje do powagi wysłanej wiadomości i&nbsp;Sam natychmiast to wychwytuje.</p>

    <p class="calibre8">&ndash;&nbsp;Co się dzieje, Alex?</p>

    <p class="calibre8">&ndash;&nbsp;Nic. Ja tylko… ukrywam się.</p>

    <p class="calibre8">&ndash;&nbsp;W&nbsp;Birmingham?</p>

    <p class="calibre8">&ndash;&nbsp;Tak. I&nbsp;chcę, żebyś ty też się ukrył. Jest jakieś miejsce, gdzie mógłbyś się zatrzymać?</p>

    <p class="calibre8">&ndash;&nbsp;Tak, u&nbsp;ciebie. Alex, jeśli martwisz się tą groźbą, to chcę być przy tobie.</p>

    <p class="calibre8">&ndash;&nbsp;Nie! Ty… ty musisz zostać w&nbsp;domu, we własnym domu. &ndash; Serce jej pęka. Dobija ją, że go okłamuje, ale nie może mu zdradzić, co naprawdę robi, bo próbowałby wybić jej to z&nbsp;głowy. Powiedziałby, żeby zostawiła to policji. Albo jeszcze gorzej: uparłby się, że z&nbsp;nią pojedzie, a&nbsp;ona obawia się, że ryzykowałby dla niej, tak jak wtedy, gdy bez zastanowienia wbiegł w&nbsp;zarośla w&nbsp;Highgate Wood. &ndash; Tutaj jestem bezpieczna. Nic mi nie będzie. Na pewno. Harriet się mną opiekuje.</p>

    <p class="calibre8">&ndash;&nbsp;Nigdy dotąd nie wspominałaś o&nbsp;żadnej Harriet.</p>

    <p class="calibre8">&ndash;&nbsp;Mam mnóstwo znajomych, o&nbsp;których nigdy ci nie wspominałam. Chcesz, żebym zaczęła od tych z&nbsp;podstawówki? Moją najlepszą przyjaciółką w&nbsp;podstawówce była Adrienne Walters. Kiedy zaczęła się przyjaźnić z&nbsp;Amy…</p>

    <p class="calibre8">&ndash;&nbsp;Mogę z&nbsp;nią porozmawiać? Z&nbsp;Harriet?</p>

    <p class="calibre8">Alex czuje, jak ściska ją w&nbsp;dołku. W&nbsp;jej mieszkaniu jest zbyt cicho. Sam wie, że wcale nie pojechała do Birmingham, i&nbsp;chce przyłapać ją na kłamstwie. Może rzeczywiście jest kiepską aktorką.</p>

    <p class="calibre8">&ndash;&nbsp;Wyszła do sklepu po wino.</p>

    <p class="calibre8">Zapada pełna podejrzliwości cisza, aż w&nbsp;końcu Sam mówi:</p>

    <p class="calibre8">&ndash;&nbsp;Raczej nie dba o&nbsp;twoje bezpieczeństwo, skoro zostawiła cię samą.</p>

    <p class="calibre8">&ndash;&nbsp;Przestań, Sam. Wszystko jest w&nbsp;porządku. Tylko obiecaj mi, że nigdzie jutro nie wyjdziesz. Żadnych występów, dobrze? Żadnych drinków z&nbsp;kumplami ani wypadów do sklepu na rogu. Proszę, po prostu zostań w&nbsp;domu.</p>

    <p class="calibre8">Sam wzdycha głośno i&nbsp;Alex wie, że jednocześnie przewraca oczami.</p>

    <p class="calibre8">&ndash;&nbsp;Dobrze. Zostanę w&nbsp;domu. Ale chcę, żebyś była pod telefonem i&nbsp;żebyśmy się zobaczyli, kiedy wrócisz z&nbsp;Birmingham. Nie możesz tak żyć. Musisz skontaktować się z&nbsp;policją.</p>

    <p class="calibre8">&ndash;&nbsp;Wiem. Uważaj na siebie. Niedługo się odezwę. &ndash; Na koniec omal nie dodaje „kocham cię”, ale w&nbsp;porę gryzie się w&nbsp;język.</p>

    <p class="calibre8">Kilka sekund później wybiera numer Bridget.</p>

    <p class="text-center">• • •</p>

    <p class="calibre8">W furgonetce Bridget dziwnie pachnie. Nie kwiatami, tylko kurzem z&nbsp;klimatyzacji i&nbsp;sztucznymi zapachami sześciu odświeżaczy powietrza zawieszonych na lusterku wstecznym. Audiobook, który leciał, kiedy Alex wsiadła do furgonetki, kończy się happy endem i&nbsp;Bridget go wyłącza.</p>

    <p class="calibre8">Alex kiwa palcem w&nbsp;powietrzu.</p>

    <p class="calibre8">&ndash;&nbsp;Wozisz na pace jakiegoś trupa czy co?</p>

    <p class="calibre8">Nie tylko Sam żartuje, kiedy jest zdenerwowany. To nie tak, że Alex uważa Bridget za niebezpieczną, ale River przyłapał ją na kłamstwie i&nbsp;dopóki nie dowiedzą się, dlaczego Bridget kłamała, Alex woli zachować ostrożność. Doświadczenie nauczyło ją, że jeśli człowiek dogrzebał się do kilku kłamstw, powinien kopać dalej, bo zwykle jest ich więcej.</p>

    <p class="calibre8">Bridget odwraca się gwałtownie i&nbsp;patrzy na nią nic nierozumiejącym wzrokiem.</p>

    <p class="calibre8">&ndash;&nbsp;Co powiedziałaś?</p>

    <p class="calibre8">&ndash;&nbsp;Masz na pace trupa i&nbsp;próbujesz zamaskować odór rozkładu? &ndash; Alex szturcha palcem odświeżacze. &ndash; Gary cię wkurzył, co?</p>

    <p class="calibre8">Śmiech Bridget brzmi po trosze jak okrzyk zdumienia, a&nbsp;po trosze jak histeryczny rechot.</p>

    <p class="calibre8">&ndash;&nbsp;Och, kusiło mnie &ndash; rzuca, a&nbsp;w&nbsp;kącikach jej oczu pojawiają się drobne zmarszczki. &ndash; Jak sprawy między tobą a&nbsp;Samem?</p>

    <p class="calibre8">&ndash;&nbsp;Cóż, nie zabiłam go, jeśli o&nbsp;to pytasz.</p>

    <p class="calibre8">&ndash;&nbsp;Czyli między wami lepiej? Nie chciałam podsłuchiwać waszej rozmowy, kiedy byłam u&nbsp;ciebie, ale mówiłaś tak…</p>

    <p class="calibre8">&ndash;&nbsp;Głośno?</p>

    <p class="calibre8">&ndash;&nbsp;Mieszkanie jest małe. To były bardzo złe wieści?</p>

    <p class="calibre8">Gdyby River nie powiedział jej o&nbsp;kłamstwach Bridget, być może Alex otworzyłaby się przed nią. Wyznałaby, że ma mieszane uczucia, że nie potrafi przestać myśleć o&nbsp;bracie, odkąd Sam wspomniał jego imię. Ale nie zamierza zwierzać się komuś, komu nie może ufać.</p>

    <p class="calibre8">&ndash;&nbsp;Nie, nie, w&nbsp;porządku. Już wszystko sobie wyjaśniliśmy. A&nbsp;u&nbsp;ciebie? Jesteś spokojniejsza, odkąd wiesz, gdzie jest Charlotte?</p>

    <p class="calibre8">Bridget nie odpowiada od razu. Marszcząc brwi, nieobecnym spojrzeniem wpatruje się w&nbsp;dal.</p>

    <p class="calibre8">&ndash;&nbsp;Bridget?</p>

    <p class="calibre8">&ndash;&nbsp;Tak, tak. &ndash; Lekko kręci głową i&nbsp;mruga gwałtownie. &ndash; To znacznie pomaga. Teraz nie muszę się wiecznie oglądać za siebie. Przepraszam, że nie byłam w&nbsp;stanie ci pomóc.</p>

    <p class="calibre8">&ndash;&nbsp;Nikt nie oczekiwał od ciebie, że podrzucisz nadajnik Sutherlandowi, a&nbsp;już na pewno nie ja.</p>

    <p class="calibre8">&ndash;&nbsp;Tak, tak, wiem.</p>

    <p class="calibre8">Bridget włącza lewy kierunkowskaz i&nbsp;zjeżdża ze skrzyżowania. Według aplikacji Google Maps w&nbsp;jej telefonie, opartym o&nbsp;pudełko chusteczek między siedzeniami, powinny dotrzeć na miejsce za pół godziny. Jest kwadrans po szóstej i&nbsp;z&nbsp;nieba zniknęły już ostatnie smugi światła. Za piętnaście minut będzie całkiem ciemno.</p>

    <p class="calibre8">&ndash;&nbsp;Gdzie właściwie poznałaś Charlotte? &ndash; pyta Alex.</p>

    <p class="calibre8">&ndash;&nbsp;W&nbsp;pracy.</p>

    <p class="calibre8">&ndash;&nbsp;Czyli gdzie?</p>

    <p class="calibre8">Między brwiami Bridget pojawia się pionowa zmarszczka.</p>

    <p class="calibre8">&ndash;&nbsp;Nie mogę jednocześnie wjeżdżać na rondo i&nbsp;rozmawiać.</p>

    <p class="calibre8">Alex czeka, aż zjadą na właściwy pas.</p>

    <p class="calibre8">&ndash;&nbsp;Mam nadzieję, że Lucy nic nie jest &ndash; odzywa się Bridget dokładnie w&nbsp;chwili, gdy Alex rzuca:</p>

    <p class="calibre8">&ndash;&nbsp;W&nbsp;kwiaciarni, tak?</p>

    <p class="calibre8">Nastaje chwila ciszy, po czym Bridget mówi:</p>

    <p class="calibre8">&ndash;&nbsp;Nie. Poznałam ją w&nbsp;klubie komediowym.</p>

    <p class="calibre8">&ndash;&nbsp;Och! &ndash; Zaskoczona Alex wydaje z&nbsp;siebie dziwny pisk; spodziewała się kłamstwa.</p>

    <p class="calibre8">&ndash;&nbsp;Zajmowałam się tym i&nbsp;owym &ndash; ciągnie Bridget. &ndash; Ale nie stand-upem. Działam bardziej za kulisami. Miałam wiele zajęć. Byłam listonoszką i&nbsp;oczywiście florystką, ale tego nauczyłam się od mamy, bo od czasu do czasu pomagałam jej w&nbsp;kwiaciarni. Nie mam wykształcenia w&nbsp;tym kierunku.</p>

    <p class="calibre8">&ndash;&nbsp;Co robiłaś w&nbsp;klubie komediowym? Wiesz, że Sam jest komikiem?</p>

    <p class="calibre8">&ndash;&nbsp;Nie &ndash; pada ostra odpowiedź. &ndash; Nie, nie wiedziałam. Byłam pracownicą techniczną. Tak jak mówiłam, przez lata wykonywałam różne zawody.</p>

    <p class="calibre8">&ndash;&nbsp;Na to wygląda.</p>

    <p class="calibre8">&ndash;&nbsp;A&nbsp;ty zawsze pracowałaś jako aktorka?</p>

    <p class="calibre8">&ndash;&nbsp;Tak. Zrobiłam dyplom z&nbsp;aktorstwa i&nbsp;pracowałam jako aktorka albo kelnerka, do czasu, aż dostałam rolę w&nbsp;<em class="calibre4">Southern Lights</em>. Ten serial odmienił moje życie.</p>

    <p class="calibre8">&ndash;&nbsp;Nie powinnaś być teraz w&nbsp;pracy? Mam na myśli sztukę… &ndash; Bridget pozwala, żeby jej słowa zawisły w&nbsp;powietrzu.</p>

    <p class="calibre8">Alex nerwowo dotyka dekoltu swetra.</p>

    <p class="calibre8">&ndash;&nbsp;Mogę otworzyć okno albo…</p>

    <p class="calibre8">&ndash;&nbsp;Przykręcę ogrzewanie. &ndash; Bridget wciska guzik na desce rozdzielczej i&nbsp;z&nbsp;zakurzonych otworów wentylacyjnych zaczyna płynąć nieco chłodniejsze powietrze.</p>

    <p class="calibre8">Alex nie ma pojęcia, jak odpowiedzieć na jej pytanie. Tak, powinna być w&nbsp;pracy i&nbsp;przygotowywać się do dzisiejszego spektaklu. Aktorzy i&nbsp;ludzie z&nbsp;ekipy zaproszą rodziny i&nbsp;przyjaciół, żeby zobaczyli sztukę przed jutrzejszą premierą. Ona nikogo nie zaprosiła, ponieważ jej tam nie będzie. Nie zjawi się też jutro na premierze, chociaż jej twarz i&nbsp;nazwisko widnieją na plakatach, w&nbsp;broszurach i&nbsp;w&nbsp;programie. Zdobycie głównej roli w&nbsp;sztuce na West Endzie było jej życiowym marzeniem, lecz teraz nie wyobraża sobie, jak w&nbsp;ogóle mogłaby jeszcze kiedyś grać.</p>

    <p class="calibre8">Zanim Sam wyszedł z&nbsp;jej mieszkania, błagał ją, żeby zadzwoniła do agentki.</p>

    <p class="calibre8">&ndash;&nbsp;Proszę, Alex. &ndash; Wziął ją za ręce i&nbsp;potrząsnął delikatnie, jakby liczył, że ten ruch ją otrzeźwi. &ndash; Po prostu bądź z&nbsp;nią szczera. Powiedz jej o&nbsp;Colinie Sutherlandzie. Powiedz, że jego wyjście z&nbsp;więzienia wywołało u&nbsp;ciebie silną reakcję, że cierpisz na zespół stresu pourazowego. Dziś to żaden wstyd mówić o&nbsp;problemach psychicznych. Nikt cię nie będzie osądzał. Nie zrujnujesz sobie kariery.</p>

    <p class="calibre8">Pokręciła głową. Nie wyobrażała sobie nic gorszego, niż otworzyć się przed Felicity. Jedna z&nbsp;najbardziej wymagających agentek w&nbsp;branży niedawno skończyła sześćdziesiątkę, nadal była żywiołem, jedną z&nbsp;tych kobiet, które mówią: „Na litość boską, weź się w&nbsp;garść”.</p>

    <p class="calibre8">&ndash;&nbsp;No to napisz do niej maila. &ndash; Sam nie dawał za wygraną. &ndash; Jak chcesz, zrobię to za ciebie.</p>

    <p class="calibre8">Pokiwała głową, zbyt wyczerpana, by się z&nbsp;nim wykłócać. Jeśli mail sprawi, że Felicity przestanie do niej wydzwaniać w&nbsp;dzień i&nbsp;w&nbsp;nocy, niech będzie. Agentka porozmawia z&nbsp;producentami i&nbsp;wyda oświadczenie, że Alex jest zestresowana i&nbsp;przemęczona. Miała tylko nadzieję, że gazety nie zainteresują się tą historią. Nie chciała medialnej burzy wokół Colina Sutherlanda ani tłumów paparazzich przed domem. Patrzyła ponad ramieniem Sama, jak loguje się na jej pocztę i&nbsp;pisze w&nbsp;jej imieniu maila. Co kilka słów spoglądał na nią, żeby sprawdzić jej reakcję, a&nbsp;ona wzruszała ramionami albo kiwała głową, aż nie mogła już dłużej czytać. Tuż po tym, jak wysłał wiadomość, usunęła aplikację pocztową z&nbsp;telefonu. Nie chciała wiedzieć, jak zareaguje Felicity &ndash; zresztą mogła się domyślać.</p>

    <p class="calibre8">&ndash;&nbsp;Alex? &ndash; mówi Bridget. &ndash; Jeśli nie chcesz o&nbsp;tym rozmawiać, po prostu powiedz. Jestem trochę zaskoczona. Myślałam, że to twoja wymarzona praca.</p>

    <p class="calibre8">&ndash;&nbsp;Ja też &ndash; rzuca Alex. &ndash; Dopóki wszystko się nie zmieniło.</p>

    <p class="calibre8">Obie milczą, aż niezręczna cisza staje się nie do wytrzymania i&nbsp;Bridget puszcza kolejnego audiobooka.</p>

    <p class="text-center">• • •</p>

    <p class="calibre8">Bridget wyłącza światła samochodu i&nbsp;wjeżdża na wąską drogę prowadzącą do domu, w&nbsp;którym być może Marcus więzi Lucy. Parkuje na zakręcie jakieś sześćdziesiąt metrów dalej, nieopodal kępy drzew, które zasłaniają samochód.</p>

    <p class="calibre8">&ndash;&nbsp;Jesteś pewna, że to tutaj? &ndash; szepcze Alex.</p>

    <p class="calibre8">Od co najmniej piętnastu kilometrów nie minęły żadnej latarni i&nbsp;w&nbsp;tej ciemności wnętrze samochodu przypomina duszną, ciasną metalową trumnę. Alex czuje, że musi wyjść i&nbsp;odetchnąć świeżym powietrzem.</p>

    <p class="calibre8">&ndash;&nbsp;Tak &ndash; mruczy Bridget. &ndash; Margaret nie miała cienia wątpliwości, że ten dom należy do Wordsworthów.</p>

    <p class="calibre8">&ndash;&nbsp;No dobrze. &ndash; Alex odpina pas. &ndash; W&nbsp;takim razie musimy się upewnić, że Lucy tu jest. I&nbsp;że…</p>

    <p class="calibre8">Że żyje. To chciała powiedzieć, ale to słowo uwięzło jej w&nbsp;gardle.</p>

    <p class="calibre8">Szuka dłonią klamki, ale palce drżą jej tak bardzo, że nie potrafi namierzyć czarnego plastikowego uchwytu. Znowu jest w&nbsp;swoim domu z&nbsp;dzieciństwa i&nbsp;wyślizguje się ze schowka pod schodami.</p>

    <p class="calibre8">Na ścianie obok salonu są krwawe ślady palców. Telewizor gra, ale poza tym nie słychać żadnych dźwięków. Nie słyszy gardłowego odchrząkiwania ojca ani narzekań mamy, że jeszcze nie wyniósł śmieci.</p>

    <p class="calibre8">Czuje ból w&nbsp;piersi, nie może nabrać powietrza. Bridget mówi do niej, lecz Alex nie słyszy nic poza dzwonieniem w&nbsp;uszach.</p>

    <p class="calibre8">Mamo? Tato?</p>

    <p class="calibre8">Ma wrażenie, że się dusi, jakby ktoś zaciskał jej palce na szyi.</p>

    <p class="calibre8">Krew. Gdziekolwiek spojrzy, widzi krew. Na ścianach, na ekranie telewizora, na kanapie i&nbsp;na podłodze. Dwa ciała, ludzkie, ale nieludzkie: puste, bez życia. Jedno leży na dywanie, drugie na kanapie, z&nbsp;wyciągniętą ręką.</p>

    <p class="calibre8">Mamo? Tato?</p>

    <p class="calibre8">&ndash;&nbsp;Alex! Alex! Spójrz na mnie! Spójrz na mnie, Alex! Weź głęboki oddech. Oddychaj wolniej. Alex, oddychaj wolniej. Spójrz na mnie! &ndash; Twarz Bridget to pojawia się, to znika. &ndash; Właśnie tak. Wdech, dwa, trzy. Wydech, dwa, trzy. Jesteś bezpieczna, Alex. Nikt cię nie skrzywdzi. Oddychaj. Wdech, dwa, trzy. Wydech, dwa, trzy. Wymień pięć rzeczy, które widzisz. Skup się, Alex… Wymień pięć rzeczy, które widzisz…</p>
  </section>
</div>


<div class="calibre1" id="calibre_link-52">
  <section type="chapter" role="doc-chapter" class="calibre">
    <h1 class="numer">Rozdział 45</h1>

    <h1 class="tytul">River</h1>

    <p class="font-bold">Czwartek, 19 października</p>

    <p class="tyt">Jeden dzień do czyjejś śmierci…</p>

    <p class="calibre8">River spogląda w&nbsp;lustro i&nbsp;przeczesuje dłonią włosy, tak że jego palce nikną wśród loków. Cofa rękę i&nbsp;wzdycha, patrząc, jak pasma na powrót się skręcają. Wącha pachy &ndash; nadal czuć antyperspirant. Czy zmienić koszulę? Ma na sobie zieloną. Meg uznała, że pasuje do jego oczu. Ale lubiła też tę niebieską, dżinsową. Mówiła, że jest mięciutka. Czy obejmie go, kiedy przyjedzie po rzeczy? A&nbsp;może będzie chłodna i&nbsp;powściągliwa? Zmiana koszuli nie uratuje ich związku. Ani życia Meg. Będzie musiał ją błagać, żeby się ukryła.</p>

    <p class="calibre8">Sięga po antyperspirant i&nbsp;jeszcze raz nanosi go na pachy, po czym zerka na zegarek. 18.25. Minęły trzy minuty, odkąd sprawdzał poprzednio. Meg się spóźnia.</p>

    <p class="calibre8">Odwraca wzrok od lustra, bo nie chce ani chwili dłużej patrzeć na swoje niedoskonałości, i&nbsp;zaczyna krążyć po mieszkaniu. Kosz na śmieci jest pusty, łóżko pościelone. Zaparzył kawę, na wypadek gdyby Meg nie chciała alkoholu, i&nbsp;schłodził butelkę sauvignon blanc, na wypadek gdyby miała ochotę na wino. Wcześniej wyskoczył do Waitrose i&nbsp;wydał całą dniówkę na różne przekąski, w&nbsp;razie gdyby była głodna, a&nbsp;potem, gdy już szedł do domu, zawrócił i&nbsp;kupił coś na śniadanie &ndash; świeże croissanty, słoiczek dżemu i&nbsp;kostkę solonego masła &ndash; na wypadek gdyby jednak została na noc. Przy kasie zrobiło mu się niedobrze. Meg musi zostać z&nbsp;nim na noc, jeśli nie w&nbsp;jego mieszkaniu, to gdzieś, gdzie Vanessa ich nie znajdzie. Cały dzień powinni spędzić razem. Musiał wierzyć, że potrafi ją ochronić &ndash; inaczej ogarnie go panika.</p>

    <p class="calibre8">Wszystkie jej rzeczy są dokładnie tam, gdzie je zostawiła &ndash; książki na półkach razem z&nbsp;jego książkami, winyle w&nbsp;pudełkach na płyty, ubrania w&nbsp;szafie, a&nbsp;jej ulubione kubki, talerze i&nbsp;sztućce w&nbsp;kuchennych szafkach. Chociaż River z&nbsp;natury jest uczynny, nie mógł się zmusić, żeby tknąć cokolwiek. Jeśli Meg uprze się, żeby spakować wszystko do pudeł, będzie miał więcej czasu, żeby z&nbsp;nią porozmawiać, przekonać ją, że naprawdę grozi jej niebezpieczeństwo, i&nbsp;ubłagać, żeby została.</p>

    <p class="calibre8">Podchodzi do okna i&nbsp;spogląda w&nbsp;mrok, wypatrując należącego do Vanessy niebieskiego Fiata Uno. Budzi się w&nbsp;nim gniew, kiedy pomyśli, że będzie stała gdzieś tam i&nbsp;uśmiechała się triumfalnie, widząc, jak Meg wynosi z&nbsp;mieszkania kartonowe pudła, a&nbsp;jego życie się rozpada.</p>

    <p class="calibre8">Nie rozumie, jak to się stało, że tak szybko znalazła nadajnik. Apka działała, kiedy wrócił z&nbsp;pubu, a&nbsp;czerwona strzałka poruszała się po Londynie, po czym zniknęła na Heathrow i&nbsp;pojawiła się w&nbsp;Indiach. Czy Vanessa, wracając do domu taksówką, znalazła nadajnik w&nbsp;torebce i&nbsp;zostawiła go w&nbsp;samochodzie? Nie, musiała go komuś podrzucić, skoro trafił na pokład samolotu. Meg miała rację: w&nbsp;chwili, gdy pojawiła się w&nbsp;pubie, powinien był zadzwonić na policję. Przez swoje głupie pomysły naraził ich oboje.</p>

    <p class="calibre8">W nagłym przypływie wściekłości chwyta doniczkę i&nbsp;ciska nią w&nbsp;drugi koniec pokoju. Doniczka uderza w&nbsp;ścianę, odbija się od niej i&nbsp;ląduje na podłodze, a&nbsp;wokół rozsypuje się ziemia. Przerażony bałaganem, biegnie do kuchni po zmiotkę i&nbsp;szufelkę i&nbsp;czym prędzej wraca do pokoju. Jeśli Meg zobaczy, co zrobił, pomyśli, że całkiem mu odbiło. Zgarnia ziemię na szufelkę, po czym wybucha płaczem &ndash; i&nbsp;wtedy słyszy dzwonek do drzwi.</p>

    <p class="calibre8">Przyjechała Meg.</p>

    <p class="text-center">• • •</p>

    <p class="calibre8">Patrzy na niego stroskanym wzrokiem. Trzyma pod pachą złożone kartonowe pudła i&nbsp;wygląda pięknie &ndash; w&nbsp;kwiecistej sukience i&nbsp;różowym kardiganie, blada, bez makijażu. Wodzi spojrzeniem po jego twarzy.</p>

    <p class="calibre8">&ndash;&nbsp;Płakałeś? &ndash; pyta.</p>

    <p class="calibre8">&ndash;&nbsp;Nie. &ndash; River ociera policzek i&nbsp;cofa się o&nbsp;krok, żeby wpuścić ją na korytarz. &ndash; Tak. Nieważne. Wejdź.</p>

    <p class="calibre8">Cholera, myśli i&nbsp;prowadzi ją do mieszkania, ich mieszkania; nie tak miało to wyglądać. Miał otworzyć jej drzwi spokojny, a&nbsp;nie potargany, zapłakany i&nbsp;z&nbsp;ziemią pod paznokciami. Idzie do salonu, spodziewając się, że Meg pójdzie za nim, ale ona bez słowa kieruje się do sypialni.</p>

    <p class="calibre8">&ndash;&nbsp;Możemy porozmawiać?! &ndash; woła za nią i&nbsp;nienawidzi się za to, jak płaczliwie brzmi jego głos. &ndash; Proszę. Zaparzyłem kawę albo możemy się napić wina.</p>

    <p class="calibre8">W mieszkaniu zapada cisza. Meg znieruchomiała. Myśli, rozważa to, co powiedział.</p>

    <p class="calibre8">Proszę, modli się w&nbsp;duchu River. Proszę.</p>

    <p class="calibre8">&ndash;&nbsp;Dobrze. &ndash; Jej odpowiedź jest krótka, ostra.</p>

    <p class="calibre8">Meg wchodzi do salonu, już bez kartonowych pudeł; wzrok wbija w&nbsp;podłogę.</p>

    <p class="calibre8">&ndash;&nbsp;Kawy czy wina? &ndash; pyta River, kiedy ona przysiada na skraju fotela, zamiast usiąść z&nbsp;nim na kanapie.</p>

    <p class="calibre8">&ndash;&nbsp;Nic, dziękuję. Nie zostanę długo.</p>

    <p class="calibre8">Jej słowa sprawiają mu ból, ale stara się tego nie okazywać.</p>

    <p class="calibre8">&ndash;&nbsp;Myślę… &ndash; Pochyla się, tak jak ona na fotelu, i&nbsp;pociera spocone ręce. &ndash; Myślę, że powinienem wysłuchać, jak się czujesz.</p>

    <p class="calibre8">Meg wzdycha ciężko, ale milczy.</p>

    <p class="calibre8">&ndash;&nbsp;Nie? Mam zacząć?</p>

    <p class="calibre8">&ndash;&nbsp;Przestań, River &ndash; odzywa się ze złością. &ndash; Czy mógłbyś dać mi chwilę na zastanowienie, zamiast od razu przejmować kontrolę? Proszę?</p>

    <p class="calibre8">&ndash;&nbsp;Oczywiście, oczywiście. &ndash; River opuszcza głowę.</p>

    <p class="calibre8">&ndash;&nbsp;Co to za jedna? &ndash; Meg patrzy na niego wyzywająco, jakby chciała sprowokować go do kłamstwa.</p>

    <p class="calibre8">Ma na myśli tamten pocałunek.</p>

    <p class="calibre8">&ndash;&nbsp;To… tylko zdjęcie. To nie tak, jak wygląda. Przysięgam. Ta kobieta… to Charlotte, stalkerka Bridget. Próbowałem podrzucić jej do torebki nadajnik, a&nbsp;ona się na mnie rzuciła. Była pijana i&nbsp;wbiła sobie coś do głowy. Nie odwzajemniłem pocałunku. Przysięgam na własne życie.</p>

    <p class="calibre8">Meg kryje twarz w&nbsp;dłoniach, po czym spogląda na niego przez palce.</p>

    <p class="calibre8">&ndash;&nbsp;Wierzę ci… &ndash; śmieje się cierpko &ndash; bo domyślałam się, że tak to się skończy. Miałeś szczęście, że cię nie dźgnęła.</p>

    <p class="calibre8">&ndash;&nbsp;Meg, proszę. Tak mi przykro. Kocham cię.</p>

    <p class="calibre8">&ndash;&nbsp;Ja ciebie… &ndash; Głos więźnie jej w&nbsp;gardle. &ndash; Ja ciebie też, ale nie mogę tak dłużej. Nie przy tak stresującej pracy. Próbowałam cię wspierać, chciałam, żebyśmy przeszli przez to razem, ale mam wrażenie… Mam wrażenie, że popadłeś w&nbsp;taką samą obsesję jak ona, jeśli nie większą.</p>

    <p class="calibre8">&ndash;&nbsp;Robiłem, co mogłem, żeby nas chronić, żeby chronić ciebie. Jutro jest data z&nbsp;wiązanki i&nbsp;musimy się ukryć, na wypadek gdyby moja eks chciała…</p>

    <p class="calibre8">&ndash;&nbsp;Widzisz?! &ndash; Meg zrywa się z&nbsp;fotela i&nbsp;zaciska pięści. &ndash; O&nbsp;tym właśnie mówię. Siadam tu z&nbsp;nadzieją, że będziesz chciał porozmawiać o&nbsp;nas, a&nbsp;ty wciągasz mnie coraz głębiej w&nbsp;to… bagno.</p>

    <p class="calibre8">Cała nadzieja, cała nerwowa energia, która kazała Riverowi posprzątać mieszkanie, ze świstem ulatuje z&nbsp;jego ciała.</p>

    <p class="calibre8">&ndash;&nbsp;Możesz przynajmniej obiecać, że jutro się gdzieś ukryjesz? &ndash; pyta ją. &ndash; Jeśli nie ze mną, to u&nbsp;rodziców albo u&nbsp;przyjaciółki? W&nbsp;jakimś miejscu, o&nbsp;którym Vanessa nie wie. Chcę tylko, żebyś była bezpieczna, Meg. Nie darowałbym sobie, gdyby coś ci się stało.</p>

    <p class="calibre8">&ndash;&nbsp;A&nbsp;co potem? Jeśli ona chce mnie zabić, to myślisz, że nie spróbuje dwudziestego pierwszego albo dwudziestego drugiego, albo za dwa miesiące? Mam przez resztę życia siedzieć w&nbsp;ukryciu? Nie chcę cię stracić, ale nie mogę tak funkcjonować.</p>

    <p class="calibre8">&ndash;&nbsp;Napijemy się wina? &ndash; rzuca desperacko River.</p>

    <p class="calibre8">Zdaje sobie sprawę z&nbsp;jej nieustępliwości i&nbsp;potrzebuje kilku minut, żeby się pozbierać, wymyślić nową strategię.</p>

    <p class="calibre8">&ndash;&nbsp;Dobrze. &ndash; Meg wzdycha z&nbsp;rezygnacją. &ndash; Wypiję kieliszek.</p>

    <p class="calibre8">River otwiera lodówkę i&nbsp;wyjmuje butelkę sauvignon blanc. Małe kroczki, małe kroczki, powtarza sobie, sięgając do szuflady po korkociąg. Wkręca metalową spiralę w&nbsp;korek, a&nbsp;ten wyskakuje z&nbsp;głośnym pyknięciem, i&nbsp;słyszy dobiegający z&nbsp;pokoju dźwięk swojej komórki. Ktoś właśnie przysłał mu wiadomość, ale jemu wcale się nie spieszy, żeby ją odczytać. Wyjmuje z&nbsp;szafki dwa kieliszki i&nbsp;nalewa wino, rozkoszując się cichym gulgotaniem bursztynowego płynu. Następnie szuka w&nbsp;lodówce przekąsek. Oliwki, hummus, suszone pomidory, chipsy i&nbsp;karczochy. Układa wszystko na talerzu, po czym dodaje kilka kromek chleba na zakwasie. Meg na pewno jest głodna. Jak zawsze, kiedy wraca z&nbsp;pracy. Pielęgniarki na SOR-ze ledwo mają czas, żeby wyjść do toalety, a&nbsp;co dopiero coś zjeść.</p>

    <p class="calibre8">Powinien najpierw zanieść wino, a&nbsp;potem wrócić po przekąski, czy może raczej odwrotnie? Nigdy wcześniej się nad tym nie zastanawiał, kiedy w&nbsp;zwyczajny wieczór on i&nbsp;Meg siedzieli na kanapie, relaksując się przy serialu na Netflixie. Teraz wszystko, co robi, jest ważne i&nbsp;ma znaczenie. Nie chce popełnić błędu. Wino &ndash; oto czego im trzeba. Dzięki niemu oboje się odprężą. Bierze kieliszki i&nbsp;zanosi je do salonu. Fotel, w&nbsp;którym siedziała Meg, jest pusty. Musiała wyskoczyć do toalety. River stawia kieliszki na stoliku, idzie do kuchni po jedzenie, a&nbsp;gdy wraca, jej nadal nie ma.</p>

    <p class="calibre8">Wzdycha z&nbsp;zadowoleniem, bo wszystko wygląda idealnie, po czym szuka swojego telefonu. Nie widzi go na kanapie, gdzie go zostawił. Dziwne. Leży na fotelu, w&nbsp;którym siedziała Meg. Podnosi go i&nbsp;na zablokowanym ekranie zauważa fragment wiadomości. Nadawcą jest Charlotte. <span class="sms">Muszę zobaczyć się z&nbsp;tobą ASAP, skarbie. Możesz wyskoczyć jutro na brunch? Znam fajne miejsce na Primrose Hill. Wszystko ci powiem. ;) xx C.</span></p>

    <p class="calibre8">&ndash;&nbsp;Cholera! &ndash; Prostuje się i&nbsp;idzie do łazienki. &ndash; Meg! &ndash; Wali w&nbsp;drzwi; otwierają się, zanim zdąży uderzyć w&nbsp;nie po raz drugi. W&nbsp;środku jest pusto. &ndash; Meg? &ndash; Wchodzi do sypialni. Na łóżku piętrzą się kartonowe pudła, ale Meg nigdzie nie ma. &ndash; Cholera! Cholera!</p>

    <p class="calibre8">Wypada z&nbsp;mieszkania, zbiega po schodach i&nbsp;wyskakuje na ulicę. Rozgląda się w&nbsp;prawo i&nbsp;w&nbsp;lewo, szukając wzrokiem drobnej kobiety, którą kocha najbardziej na świecie.</p>

    <p class="calibre8">&ndash;&nbsp;Meg! &ndash; krzyczy. &ndash; Meg, to nie tak, jak myślisz!</p>

    <p class="calibre8">Ale jej nie ma.</p>
  </section>
</div>


<div class="calibre1" id="calibre_link-53">
  <section type="chapter" role="doc-chapter" class="calibre">
    <h1 class="numer">Rozdział 46</h1>

    <h1 class="tytul">Bridget</h1>

    <p class="font-bold">Czwartek, 19 października</p>

    <p class="tyt">Jeden dzień do czyjejś śmierci…</p>

    <p class="calibre8">Bridget chucha w&nbsp;dłonie i&nbsp;wsuwa je pod pachy. Teraz, kiedy wyłączyła silnik, w&nbsp;samochodzie robi się coraz zimniej i&nbsp;żałuje, że nie wzięła dodatkowej pary rękawiczek. Jeśli wierzyć aplikacji, Gary poszedł prosto do pubu. Bridget napisała mu karteczkę, że wyjeżdża do przyjaciółki i&nbsp;wróci w&nbsp;piątek. Zostawiła ją w&nbsp;kuchni, obok talerza ze spaghetti bolognese. Minęło prawie pięć godzin, odkąd wyszła z&nbsp;domu, i&nbsp;kusi ją, żeby sprawdzić apkę, ale nie może ryzykować, że Alex to zobaczy.</p>

    <p class="calibre8">Od pięciu minut wydaje się spokojniejsza; oddycha normalnie i&nbsp;nie patrzy już tym dziwnym znękanym wzrokiem. Już drugi raz Bridget musiała ją uspokajać po ataku paniki i&nbsp;nie trzeba być geniuszem, żeby domyślić się jego źródła. Alex jest przerażona, że znajdą ciało Lucy. Bridget też się boi, zwłaszcza że od kilku dni wie, gdzie jest ich znajoma. Zerka na duży dom na końcu podjazdu. Na parterze palą się wszystkie światła, ale zasłony są zaciągnięte.</p>

    <p class="calibre8">&ndash;&nbsp;Wyskoczymy się rozejrzeć? &ndash; Patrzy na Alex. &ndash; Czy wolisz tu zostać, a&nbsp;ja pójdę sama?</p>

    <p class="calibre8">&ndash;&nbsp;Idę z&nbsp;tobą. &ndash; Alex szarpie klamkę i&nbsp;wysiada z&nbsp;samochodu.</p>

    <p class="text-center">• • •</p>

    <p class="calibre8">Zostawiają auto na końcu podjazdu i&nbsp;zaczynają skradać się w&nbsp;stronę domu. Trzymają się skraju drogi, blisko żywopłotu, i&nbsp;przygarbione idą jedna za drugą. Wokół jest cicho, jeśli nie liczyć odgłosów z&nbsp;szosy, gdzie od czasu do czasu przejeżdża samochód, i&nbsp;pohukiwania sowy. Każdy oddech, każdy krok wydaje się Bridget nieznośnie głośny. Gdy w&nbsp;jej głowie pojawia się pewna myśl, zatrzymuje się tak gwałtownie, że Alex nadeptuje jej na piętę.</p>

    <p class="calibre8">&ndash;&nbsp;O&nbsp;co chodzi? &ndash; szepcze. &ndash; Co się stało?</p>

    <p class="calibre8">&ndash;&nbsp;Klucz.</p>

    <p class="calibre8">&ndash;&nbsp;Jaki znowu klucz?</p>

    <p class="calibre8">&ndash;&nbsp;Klucz francuski. W&nbsp;furgonetce. Muszę po niego wrócić.</p>

    <p class="calibre8">&ndash;&nbsp;Po co ci klucz?</p>

    <p class="calibre8">&ndash;&nbsp;Do samoobrony.</p>

    <p class="calibre8">Bridget uświadomiła sobie, że tak naprawdę nie mają żadnego planu. A&nbsp;jeśli zobaczą przez okno coś strasznego? Nie zdołają uwolnić Lucy bez żadnej broni. Nie, jeśli Marcus jest uzbrojony.</p>

    <p class="calibre8">&ndash;&nbsp;Myślałam, że idziemy tylko się rozejrzeć &ndash; mówi szeptem Alex.</p>

    <p class="calibre8">&ndash;&nbsp;I&nbsp;co później?</p>

    <p class="calibre8">&ndash;&nbsp;Później wymyślimy, jak ją stąd zabrać. &ndash; Pokazuje Bridget, żeby cofnęła się o&nbsp;kilka kroków, w&nbsp;stronę samochodu. &ndash; Pomyślałam… zakładając, że nic jej nie jest… że jedna z&nbsp;nas mogłaby go wywabić z&nbsp;domu. Raczej ty, bo moją twarz widział. Zajmiesz go czymś, a&nbsp;ja zakradnę się do środka i&nbsp;ją stamtąd zabiorę.</p>

    <p class="calibre8">&ndash;&nbsp;Myślisz, że się nie zorientuje?</p>

    <p class="calibre8">W blasku księżyca Alex przypomina zjawę.</p>

    <p class="calibre8">&ndash;&nbsp;Nie, jeśli otwarte są drzwi albo któreś okno. Albo jeśli zwabisz go na tyle daleko, żeby nic nie usłyszał.</p>

    <p class="calibre8">&ndash;&nbsp;Muszę odciągnąć go poza zasięg dźwięków z&nbsp;domu. Dobra &ndash; rzuca Bridget, udając odważniejszą, niż jest w&nbsp;rzeczywistości. &ndash; Mam nadzieję, że nie będę potrzebowała tego klucza &ndash; dodaje, gdy znów skradają się w&nbsp;stronę posiadłości.</p>

    <p class="text-center">• • •</p>

    <p class="calibre8">Bridget i&nbsp;Alex utknęły w&nbsp;martwym punkcie. Żywopłot się skończył i&nbsp;jeśli chcą podejść bliżej, będą musiały pokonać biegiem odkrytą część podjazdu.</p>

    <p class="calibre8">&ndash;&nbsp;Nie ma żadnych świateł z&nbsp;czujnikiem ruchu &ndash; szepcze Bridget, wskazując na dom. &ndash; Ani kamer.</p>

    <p class="calibre8">Alex mruży oczy.</p>

    <p class="calibre8">&ndash;&nbsp;Jakim cudem widzisz cokolwiek w&nbsp;tych ciemnościach?</p>

    <p class="calibre8">&ndash;&nbsp;Jestem uzależniona od marchewki &ndash; odpowiada Bridget ze śmiechem. &ndash; A&nbsp;tak naprawdę trzeba wiedzieć, gdzie szukać.</p>

    <p class="calibre8">&ndash;&nbsp;W&nbsp;porządku. &ndash; Alex podnosi kamień. &ndash; Przekonajmy się, czy masz rację.</p>

    <p class="calibre8">Bridget chwyta ją za nadgarstek i&nbsp;pociąga w&nbsp;dół.</p>

    <p class="calibre8">&ndash;&nbsp;Uważaj. Rzuć tak nisko, żeby nie narobił hałasu, kiedy spadnie na ziemię.</p>

    <p class="calibre8">Alex rzuca delikatnie i&nbsp;kamień z&nbsp;cichym chrzęstem ląduje na żwirze, w&nbsp;połowie drogi między ich kryjówką a&nbsp;drzwiami wejściowymi. Nie zapalają się żadne światła, Marcus nie wybiega z&nbsp;domu.</p>

    <p class="calibre8">&ndash;&nbsp;Dobra &ndash; mówi Bridget. &ndash; Podbiegnijmy do samochodu. Stamtąd będziemy miały lepszy widok. Gotowa?</p>

    <p class="calibre8">Gdy Alex kiwa głową, Bridget zrywa się tak szybko i&nbsp;cicho, jak tylko może. Samochód, Ford Fiesta, stoi zaparkowany na lewo od wejścia. Ze śladów opon na żwirze widać, że Marcusowi musiało się bardzo spieszyć, żeby przywieźć tu Lucy. Bridget odwraca się i&nbsp;macha do Alex, nadal kulącej się przy żywopłocie, żeby do niej dołączyła.</p>

    <p class="calibre8">&ndash;&nbsp;Widzisz ją? &ndash; pyta Alex, zdyszana, gdy klęka na podjeździe obok niej. &ndash; Jest w&nbsp;środku?</p>

    <p class="calibre8">&ndash;&nbsp;Jeszcze nie zaglądałam.</p>

    <p class="calibre8">Niemal jednocześnie wstają z&nbsp;kolan i&nbsp;ukryte za samochodem patrzą przez jego szyby.</p>

    <p class="calibre8">&ndash;&nbsp;Jest w&nbsp;salonie. &ndash; W&nbsp;głosie Alex słychać ulgę. Żadna z&nbsp;nich nie powiedziała tego na głos, ale odkąd Lucy zniknęła, wszyscy obawiali się najgorszego. &ndash; Siedzi na kanapie. Chyba nic jej nie jest.</p>

    <p class="calibre8">Bridget kiwa głową. Ona też widzi Lucy i&nbsp;zastanawia się, jak ją stamtąd wyciągnąć. Na zewnętrznym parapecie salonu stoją doniczki z&nbsp;dawno zwiędłymi kwiatami; na parapecie kuchennym także. Farba wokół okien się łuszczy, a&nbsp;szyby nie wyglądają na podwójne. Żadne z&nbsp;okien nie jest otwarte &ndash; o&nbsp;tej porze roku to nic dziwnego.</p>

    <p class="calibre8">Pochyla się i&nbsp;bierze kilka powolnych, głębokich oddechów, żeby uspokoić galopujące serce.</p>

    <p class="calibre8">&ndash;&nbsp;Podejdę bliżej &ndash; mówi Alex. Jej źrenice przywodzą na myśl wielkie ciemne dziury, lecz na twarzy maluje się skupienie. Jest albo przerażona, albo podekscytowana, albo jedno i&nbsp;drugie. &ndash; Może coś usłyszę.</p>

    <p class="calibre8">Bridget dotyka jej ramienia.</p>

    <p class="calibre8">&ndash;&nbsp;Będę cię miała na oku. Uważaj, dobrze?</p>

    <p class="calibre8">Alex kiwa głową, powoli obchodzi maskę samochodu i&nbsp;pochylona tak, że praktycznie idzie na czworakach, przemyka żwirowym podjazdem w&nbsp;stronę domu. Gdy w&nbsp;oknie pojawia się ciemny kształt, Bridget zakrywa usta dłonią. To Marcus przechodzi przez pokój, niosąc w&nbsp;dłoniach dwa kubki. Alex go nie widzi, bo biegnie przy bocznej ścianie domu. Panika ściska Bridget za gardło. Chyba nie będzie próbowała zajrzeć przez okno? Nie, kiedy Marcus jest w&nbsp;domu. Gestykuluje gwałtownie, by zwrócić na siebie uwagę Alex i&nbsp;ostrzec ją, żeby się odsunęła, lecz ona w&nbsp;ogóle nie spogląda w&nbsp;jej stronę. Siedzi przykucnięta przy oknie i&nbsp;przechyla głowę, próbując usłyszeć, co dzieje się w&nbsp;środku.</p>

    <p class="calibre8">&ndash;&nbsp;Alex! &ndash; syczy Bridget.</p>

    <p class="calibre8">Przerażona patrzy, jak Alex powoli wstaje i&nbsp;chwyta się parapetu, żeby nie upaść. Jeszcze chwila i&nbsp;czubek jej głowy będzie widoczny w&nbsp;oknie. Jeśli Marcus spojrzy w&nbsp;tę stronę, natychmiast ją zobaczy. Bridget nie zdąży do niej podbiec. Bierze garść żwiru i&nbsp;rzuca na podjazd, tak nisko, by nie uderzyć w&nbsp;okna. Alex wzdryga się, gdy jeden z&nbsp;kamyków trafia ją w&nbsp;nogę. Odrywając rękę od parapetu, potrąca dwie doniczki, a&nbsp;te niemal w&nbsp;zwolnionym tempie chwieją się, przechylają i&nbsp;spadają. Kiedy uderzają o&nbsp;ziemię, brzmi to jak dwa szybkie wystrzały: trzask-trzask.</p>

    <p class="calibre8">Bridget widzi przerażoną twarz Alex, gdy Marcus wybiega z&nbsp;pokoju. Usłyszał hałas! Przypada do ziemi i&nbsp;zakrywa usta dłonią. Sztywnieje, kiedy smuga światła rozlewa się po żwirze. Marcus stoi w&nbsp;otwartych drzwiach.</p>

    <p class="calibre8">&ndash;&nbsp;Kto tam jest? &ndash; Na dźwięk jego niskiego, basowego głosu Bridget się wzdryga. &ndash; To teren prywatny.</p>

    <p class="calibre8">Spod samochodu widzi jego czarne buty, jak chrzęszcząc na żwirze, kierują się w&nbsp;stronę okna.</p>

    <p class="calibre8">&ndash;&nbsp;Co, do chuja? &ndash; Marcus kuca, przygląda się odłamkom doniczek, po czym wstaje.</p>

    <p class="calibre8">Bridget niemal go czuje. Widzi go, stojącego, nasłuchującego jej nierównego oddechu, szukającego jej w&nbsp;ciemnościach. Wstrzymuje oddech i&nbsp;modli się, żeby Alex gdzieś zniknęła, żeby wtopiła się w&nbsp;mrok.</p>

    <p class="calibre8">Mogłaby przysiąc, że czuje jego zapach &ndash; piżmową wodę po goleniu, dym z&nbsp;papierosów i&nbsp;intensywną woń niepranych ubrań.</p>

    <p class="calibre8">Po chwili ciszy, która zdaje się nie mieć końca &ndash; kiedy on się rozgląda, a&nbsp;ona leży jak trusia &ndash; Marcus w&nbsp;końcu wchodzi z&nbsp;powrotem do domu, mrucząc coś o&nbsp;cholernych lisach.</p>

    <p class="text-center">• • •</p>

    <p class="calibre8">Mija piętnaście minut, odkąd Marcus wszedł do domu, a&nbsp;Bridget i&nbsp;Alex wróciły do furgonetki.</p>

    <p class="calibre8">&ndash;&nbsp;Co teraz? &ndash; szepcze Bridget i&nbsp;naciąga na uszy czapkę z&nbsp;pomponem, którą znalazła w&nbsp;schowku.</p>

    <p class="calibre8">Alex zerka na dom i&nbsp;tłumi ziewnięcie. Twarz ma bladą, ściągniętą; wygląda na wyczerpaną.</p>

    <p class="calibre8">&ndash;&nbsp;Potrzebujemy planu B. Marcus zrobi się nerwowy i&nbsp;nabierze podejrzeń, jeśli zapukasz do drzwi.</p>

    <p class="calibre8">&ndash;&nbsp;To prawda. Masz jakiś plan B?</p>

    <p class="calibre8">&ndash;&nbsp;Podpalmy dom &ndash; mówi Alex.</p>

    <p class="calibre8">&ndash;&nbsp;Co?</p>

    <p class="calibre8">&ndash;&nbsp;Owszem, to niebezpieczne, ale jak inaczej wywabimy go z&nbsp;domu? Możemy podpalić coś innego. Na przykład żywopłot.</p>

    <p class="calibre8">&ndash;&nbsp;Po ostatnich deszczach na pewno jest zbyt wilgotny &ndash; zauważa Bridget.</p>

    <p class="calibre8">&ndash;&nbsp;No to chodźmy za dom i&nbsp;zobaczmy, czy nie ma tam jakiejś szopy albo altany.</p>

    <p class="calibre8">Bridget się krzywi.</p>

    <p class="calibre8">&ndash;&nbsp;Czy to nie będzie wyglądało podejrzanie, jeśli nagle szopa stanie w&nbsp;ogniu?</p>

    <p class="calibre8">&ndash;&nbsp;Może i&nbsp;tak, ale przede wszystkim będzie musiał ugasić pożar. A&nbsp;to da nam czas, żeby uwolnić Lucy.</p>

    <p class="calibre8">&ndash;&nbsp;Podpalenie &ndash; mówi powoli Bridget, jakby zastanawiała się, czy jest gotowa popełnić takie przestępstwo. &ndash; To się może udać. Mam w&nbsp;samochodzie zapalniczkę i&nbsp;jakieś papiery.</p>

    <p class="calibre8">&ndash;&nbsp;A&nbsp;masz benzynę do zapalniczek? &ndash; pyta Alex, na co Bridget kręci głową. &ndash; Tak czy siak, musimy zaryzykować. &ndash; Alex zerka w&nbsp;stronę domu i&nbsp;podskakuje na palcach jak sprinter przed biegiem. Aż się rwie, żeby uwolnić Lucy. &ndash; Czyli postanowione? Ty podpalisz szopę, ja uwolnię Lucy i&nbsp;spotkamy się przy samochodzie.</p>

    <p class="calibre8">Bridget gryzie paznokieć kciuka. Pamięta głęboki, basowy głos Marcusa i&nbsp;to, jak zmieniło się powietrze, kiedy wyszedł przed dom. Był niczym drapieżnik wypatrujący zwierzyny. Alex może i&nbsp;potrafi szybko biegać, ale ona nie. A&nbsp;jeśli przyłapie ją na podpalaniu szopy? Albo złapie ją, zanim Bridget zdąży uciec? Chociaż się boi, nie zamierza się wycofywać. Muszą zabrać stąd Lucy. Póki wciąż żyje.</p>

    <p class="calibre8">&ndash;&nbsp;Jasne. To co, działamy?</p>

    <p class="calibre8">Alex kręci głową.</p>

    <p class="calibre8">&ndash;&nbsp;Nie, będzie za bardzo zdenerwowany. Musimy trochę odczekać…</p>

    <p class="calibre8">&ndash;&nbsp;W&nbsp;furgonetce?</p>

    <p class="calibre8">&ndash;&nbsp;Nie, gdzieś blisko domu. Jeżeli zostaniemy tutaj, nie będziemy wiedziały, co się tam dzieje. Znajdź jakieś zarośla obok szopy, jeśli w&nbsp;ogóle jest tam jakaś szopa, i&nbsp;zaczekaj na esemesa ode mnie. Kiedy zgaszą światła i&nbsp;położą się spać, wyślę ci wiadomość. Wtedy ty podpalisz szopę, a&nbsp;ja narobię hałasu, żeby go obudzić. Ty pobiegniesz do furgonetki, a&nbsp;ja zabiorę Lucy. Okej?</p>

    <p class="calibre8">&ndash;&nbsp;Możemy wziąć koce? &ndash; pyta Bridget. &ndash; Są w&nbsp;samochodzie. Robi się zimno.</p>

    <p class="calibre8">&ndash;&nbsp;Och, na… &ndash; Alex chce coś powiedzieć, ale gryzie się w&nbsp;język, a&nbsp;jej twarz łagodnieje. &ndash; Zgoda, weźmy koce, zapalniczkę i&nbsp;papiery. Uważaj, Bridget, dobrze? Już raz dałyśmy ciała. Tym razem wszystko musi się udać.</p>
  </section>
</div>


<div class="calibre1" id="calibre_link-54">
  <section type="chapter" role="doc-chapter" class="calibre">
    <h1 class="numer">Rozdział 47</h1>

    <h1 class="tytul">Alex</h1>

    <p class="font-bold">Czwartek, 19 października</p>

    <p class="tyt">Jeden dzień do czyjejś śmierci…</p>

    <p class="calibre8">Alex idzie za Bridget, tuż przy ścianie domu, patrzy pod nogi i&nbsp;od czasu do czasu zerka na okno na piętrze, z&nbsp;rozsuniętymi zasłonami. Przy zapalonym świetle jest mało prawdopodobne, żeby Marcus je zobaczył, ona jednak i&nbsp;tak trzyma się blisko ściany. Woli nie ryzykować, że zostanie zauważona. Gdy dociera na tyły domu, spogląda w&nbsp;mrok, próbując rozróżnić kształty i&nbsp;cienie w&nbsp;ogrodzie. Jest tak cicho, że słyszy nosowy oddech stojącej obok Bridget i&nbsp;plusk fontanny. Klnie pod nosem, gdy coś małego przelatuje tuż nad ziemią i&nbsp;znika między drzewami.</p>

    <p class="calibre8">&ndash;&nbsp;Nietoperz &ndash; szepcze Bridget.</p>

    <p class="calibre8">W przeciwieństwie do Londynu, pełnego budynków i&nbsp;ich mieszkańców, świateł i&nbsp;dźwięków, wieś nocą ma w&nbsp;sobie coś niepokojącego. Jest jak wielka czarna próżnia, która rozciąga się na wszystkie strony, bez końca. Teraz, kiedy nie ma czego obserwować, Alex sama czuje się obserwowana.</p>

    <p class="calibre8">&ndash;&nbsp;Tam. &ndash; Bridget ją szturcha. &ndash; Szopa w&nbsp;lewym rogu. Chyba drewniana.</p>

    <p class="calibre8">Alex spogląda we wskazanym kierunku i&nbsp;stara się odepchnąć od siebie myśl, że gdzieś tam Colin Sutherland wpatruje się w&nbsp;tę samą ciemną noc i&nbsp;życzy jej śmierci.</p>

    <p class="calibre8">&ndash;&nbsp;Widzę. Masz zapalniczkę i&nbsp;papier?</p>

    <p class="calibre8">Bridget przekłada ułożony w&nbsp;zgięciu ręki koc i&nbsp;pokazuje, co trzyma w&nbsp;dłoniach.</p>

    <p class="calibre8">&ndash;&nbsp;Tak.</p>

    <p class="calibre8">&ndash;&nbsp;Dobra. Ukryj się obok szopy, wycisz telefon i&nbsp;czekaj na wiadomość ode mnie.</p>

    <p class="calibre8">Bridget kiwa głową i&nbsp;nie odrywając wzroku od domu, idzie w&nbsp;stronę żywopłotu okalającego ogród. Gdy znika w&nbsp;mroku, Alex zaczyna okrążać dom, szukając otwartych okien albo drzwi. Próbuje otworzyć drzwi do ogrodu zimowego, ale są zamknięte na klucz. Tak samo jak drzwi do kuchni. Może tylko mieć nadzieję, że gdy Marcus wybiegnie z&nbsp;domu, by ugasić pożar, zostawi drzwi otwarte.</p>

    <p class="calibre8">Zakończywszy zwiad &ndash; na tyle, na ile to możliwe, biorąc pod uwagę, że stara się unikać psychopaty &ndash; wraca na przód domu, zarzuca koc na głowę i&nbsp;kryje się w&nbsp;wyrwie między krzewami żywopłotu. Ziemia pod jej dłońmi jest zimna i&nbsp;mokra, a&nbsp;kolce czepiają się koca, gdy wciska się głębiej między gałęzie. Kiedy jest pewna, że nikt jej nie zobaczy, za to ona wciąż może obserwować teren, odwraca się w&nbsp;stronę domu jak pies moszczący się na posłaniu. Pomysł Bridget z&nbsp;kocem był genialny. Gdyby nie to, Alex byłaby cała podrapana, nie mówiąc o&nbsp;tym, że marzłaby jeszcze bardziej niż teraz.</p>

    <p class="calibre8">Wyjmuje z&nbsp;kieszeni telefon i&nbsp;patrzy na ekran. Zostało jej pięć procent baterii. Cholera. Dlaczego nie naładowała go przed wyjściem z&nbsp;domu?</p>

    <p class="calibre8">Odkąd sprawdzała poprzednio, pojawiło się kilkanaście nowych wiadomości: od Sama, Felicity, Liz, Rivera i&nbsp;kolegów aktorów (którzy, ani chybi, słyszeli już o&nbsp;jej „załamaniu nerwowym”). Pisze do Bridget: <span class="sms">Znalazłaś jakąś kryjówkę?</span></p>

    <p class="calibre8">Odpowiedź przychodzi niemal natychmiast: <span class="sms">Tak, obok szopy.</span></p>

    <p class="calibre8">Ledwie Alex ją odczytuje, już dostaje kolejną wiadomość: <span class="sms">Jesteś pewna, że Marcus nas nie widział? Boję się, że wypadnie z&nbsp;domu i&nbsp;wywlecze mnie za włosy z&nbsp;tych zarośli.</span></p>

    <p class="calibre8">Alex chucha w&nbsp;dłonie, żałując, że nie wzięła rękawiczek. Musi być poniżej pięciu stopni i&nbsp;temperatura wciąż spada.</p>

    <p class="calibre8"><span class="sms">Nie widział nas. Właśnie zobaczyłam, jak wchodzi do kuchni. Dasz radę, Bridget. Zabierzemy stąd Lucy. Za kilka godzin będzie po wszystkim i&nbsp;wrócimy do Londynu. Nie pękaj.</span></p>

    <p class="calibre8">Sama jednak nie do końca wierzy w&nbsp;to, co pisze. Przede wszystkim nie ma pojęcia, kiedy Marcus pójdzie na górę do sypialni. Może o&nbsp;wpół do dziesiątej, a&nbsp;może o&nbsp;drugiej. Tymczasem z&nbsp;każdą godziną na dworze będzie coraz chłodniej. Może Bridget miała rację i&nbsp;trzeba było zaczekać w&nbsp;samochodzie. Ale nie tylko Marcus chodzi po domu. Jest tam też Lucy. Żyje, a&nbsp;one muszą zadbać o&nbsp;to, żeby tak zostało.</p>

    <p class="calibre8">Co rusz zerkając na dom, sprawdza, co napisał Sam.</p>

    <p class="calibre8"><span class="sms">Cześć, skarbie. Jak tam w&nbsp;Birmingham? Nadal żałuję, że nie zgodziłaś się, żebym jechał z&nbsp;tobą. Znam kilka stand-uperek, które mają na imię Charlotte. Musisz powiedzieć mi coś więcej poza tym, że „lubi salsę”! A&nbsp;w&nbsp;ogóle o&nbsp;co chodzi?</span></p>

    <p class="calibre8">Następnie czyta wiadomość od Rivera.</p>

    <p class="calibre8"><span class="sms">Daj znać, co się dzieje. Nie ryzykuj. W&nbsp;razie wątpliwości dzwoń na policję. Tu już nie chodzi tylko o&nbsp;ciebie.</span></p>

    <p class="calibre8">Kolejną wiadomość wysłał kilka minut później.</p>

    <p class="calibre8"><span class="sms">Jakieś dziwactwa ze strony wiesz kogo? </span>(Alex zakłada, że miał na myśli Bridget).</p>

    <p class="calibre8">A potem:</p>

    <p class="calibre8"><span class="sms">Meg przychodzi zabrać swoje rzeczy. Jakieś wieści o&nbsp;Lucy? Znalazłyście ją?</span></p>

    <p class="calibre8">I:</p>

    <p class="calibre8"><span class="sms">Meg właśnie wyszła. Nie wiem dokąd</span><span class="sms">. Nie wiem, co robić.</span></p>

    <p class="calibre8">I:</p>

    <p class="calibre8"><span class="sms">Spróbuję złapać Meg jutro, kiedy będzie szła do pracy. W&nbsp;razie potrzeby przesiedzę cały dzień w&nbsp;szpitalu, żeby mieć pewność, że nic jej nie jest. Charlotte chce się spotkać na brunch w&nbsp;Primrose Hill i&nbsp;pogadać o&nbsp;Bridget, ale chyba nie dam rady. Jakieś wieści o&nbsp;Lucy?</span></p>

    <p class="calibre8">Jego ostatnia wiadomość brzmi:</p>

    <p class="calibre8"><span class="sms">Proszę, Alex, odpisz. Nie chcę do ciebie dzwonić, bo to niebezpieczne, ale naprawdę zaczynam się martwić.</span></p>

    <p class="calibre8">Wydaje się szczerze przejęty, więc Alex odpisuje:</p>

    <p class="calibre8"><span class="sms">Jesteśmy na miejscu i&nbsp;widziałyśmy Lucy przez okno. Żyje. Chcemy ją stąd wyciągnąć. Przy odrobinie szczęścia wczesnym rankiem będziemy w&nbsp;Londynie.</span></p>

    <p class="calibre8">River odpisuje natychmiast:</p>

    <p class="calibre8"><span class="sms">Dzięki Bogu. Bałem się, że coś wam się stało.</span></p>

    <p class="calibre8">Chwilę później przychodzi esemes od Sama:</p>

    <p class="calibre8"><span class="sms">W końcu przeczytałaś moją wiadomość! Możemy pogadać na FaceTimie? Muszę cię zobaczyć.</span></p>

    <p class="calibre8"><span class="sms">Nie możemy, bo…</span></p>

    <p class="calibre8">Alex przestaje pisać i&nbsp;zerka na wskaźnik naładowania baterii. Trzy procent. Nie może odpisywać Samowi i&nbsp;Riverowi. Potrzebuje tych trzech procent, żeby dać znać Bridget, kiedy podpalić szopę. Inaczej będą miały przerąbane. Wyłącza telefon, szczelniej otula się kocem, tłumi ziewnięcie i&nbsp;patrzy na dom.</p>

    <p class="calibre8">Idź spać, Marcus, myśli, patrząc, jak porywacz Lucy wraca do salonu. Na litość boską, kładź się spać.</p>
  </section>
</div>


<div class="calibre1" id="calibre_link-55">
  <section type="chapter" role="doc-chapter" class="calibre">
    <h1 class="numer">Rozdział 48</h1>

    <h1 class="tytul">Lucy</h1>

    <p class="font-bold">Piątek, 20 października</p>

    <p class="tyt">Dzień czyjejś śmierci…</p>

    <p class="calibre8">Minęły niespełna dwadzieścia cztery godziny, odkąd Lucy powiedziała policjantom, że nie została porwana przez Marcusa. Wszelkie nadzieje, że to go przekona, by jej zaufał, prysły z&nbsp;chwilą, gdy z&nbsp;powrotem weszła do domu. Kazał jej usiąść na schodach, gdzie miał ją na oku, i&nbsp;stał przy oknie na korytarzu, czekając, aż nieproszeni goście odjadą. Z&nbsp;każdą sekundą był coraz bardziej zdenerwowany.</p>

    <p class="calibre8">&ndash;&nbsp;Siedzą w&nbsp;samochodzie i&nbsp;gadają. &ndash; Odwrócił się i&nbsp;spojrzał na nią. &ndash; Co dokładnie im powiedziałaś?</p>

    <p class="calibre8">&ndash;&nbsp;Że przyjechaliśmy tutaj na krótki odpoczynek po moim odejściu z&nbsp;pracy.</p>

    <p class="calibre8">&ndash;&nbsp;Pytali, dlaczego się zwolniłaś?</p>

    <p class="calibre8">&ndash;&nbsp;Nie.</p>

    <p class="calibre8">&ndash;&nbsp;I&nbsp;tak po prostu przyjęli to do wiadomości? Nie zadawali ci żadnych pytań?</p>

    <p class="calibre8">Lucy poczuła, że ogarnia ją panika. Jeśli powie, że bez zastrzeżeń kupili jej wyjaśnienie, Marcus jej nie uwierzy, a&nbsp;jeśli powie mu, że spytali o&nbsp;otwarte drzwi i&nbsp;krew na ścianie, wpadnie w&nbsp;popłoch. Może ją stąd zabrać, a&nbsp;wtedy nie uda jej się zrealizować swojego planu.</p>

    <p class="calibre8">&ndash;&nbsp;Pytali o&nbsp;doniczkę &ndash; odezwała się po chwili. &ndash; Mówili, że znaleźli przewróconą roślinę na patio.</p>

    <p class="calibre8">&ndash;&nbsp;I? &ndash; Oczy mu pociemniały.</p>

    <p class="calibre8">&ndash;&nbsp;Powiedziałam, że upuściłam ją, kiedy nosiliśmy bagaże do samochodu, i&nbsp;zostawiłam ją tam, bo nie chciałam nanieść ziemi do bagażnika.</p>

    <p class="calibre8">&ndash;&nbsp;I&nbsp;uwierzyli ci?</p>

    <p class="calibre8">&ndash;&nbsp;Oczywiście, że uwierzyli! Kto nie upuścił czegoś w&nbsp;pośpiechu i&nbsp;nie zostawił tak, jak leżało?</p>

    <p class="calibre8">Usłyszawszy dźwięk silnika, Marcus znów spojrzał w&nbsp;okno. Natomiast Lucy, zamiast się odprężyć, stężała. Gdy policja odjedzie, znowu zostaną we dwoje, tylko ona i&nbsp;Marcus. I&nbsp;zacznie się odliczanie do daty z&nbsp;wiązanki.</p>

    <p class="text-center">• • •</p>

    <p class="calibre8">Jeszcze kilka godzin po tym, jak radiowóz odjechał sprzed domu, Marcus wciąż był zdenerwowany. Związał jej nadgarstki i&nbsp;kazał położyć się na kanapie, a&nbsp;sam stał przy oknie w&nbsp;salonie, obserwując okolicę i&nbsp;czekając, czy nie wróci policja. Nawet nie wziął wieczornego prysznica. Dopiero z&nbsp;nadejściem zmroku zaczął się odprężać. Pozwolił Lucy usiąść i&nbsp;włączył telewizor. Trzydzieści, czterdzieści minut później usłyszeli na zewnątrz jakiś huk. Marcus zerwał się na równe nogi, kazał jej się nie ruszać i&nbsp;wybiegł z&nbsp;domu. Siedziała na kanapie, w&nbsp;ustach miała sucho. Wiedziała, że jeśli wstanie, zostanie później ukarana. Słyszała, jak krzyczy, że to teren prywatny, a&nbsp;potem wrócił. Nie pytała, co to był za hałas, a&nbsp;on nic nie powiedział. Wyłączył telewizor i&nbsp;usiadł obok niej, nasłuchując, cały spięty; zdawało się, że trwa to godzinami.</p>

    <p class="calibre8">Tymczasem ona przygotowywała się na to, co miało nastąpić. Gdyby ktoś ich znalazł &ndash; i&nbsp;gdyby wiedział, co on zamierza &ndash; Marcus miałby tylko dwie opcje: zabrać ją w&nbsp;inne miejsce albo zabić. Nie było mowy, żeby ją wypuścił. Dlatego Lucy musiała zabić go pierwsza, a&nbsp;żeby mogła to zrobić, on musiał iść pod prysznic.</p>

    <p class="text-center">• • •</p>

    <p class="calibre8">To ten czas. Jest ósma rano w&nbsp;dniu, w&nbsp;którym Lucy ma umrzeć, i&nbsp;zostało jej pięć, może siedem minut, zanim Marcus wyjdzie spod prysznica. W&nbsp;nocy, około trzeciej, wstał z&nbsp;łóżka i&nbsp;zniknął na godzinę. Kiedy mijały kolejne minuty, a&nbsp;on nie wracał, Lucy zaczęła panikować. Może bezpowrotnie przegapiła moment, w&nbsp;którym mogła go zabić? A&nbsp;może policja spłoszyła go i&nbsp;zostawił ją przywiązaną do łóżka, żeby tu umarła? Czekała i&nbsp;czekała, a&nbsp;kiedy w&nbsp;końcu wrócił i&nbsp;materac ugiął się pod jego ciężarem, zacisnęła powieki i&nbsp;westchnęła cichutko.</p>

    <p class="calibre8">Teraz jęczy z&nbsp;irytacją. Wciąż tkwi przywiązana do metalowej ramy łóżka i&nbsp;odkąd Marcus wyszedł z&nbsp;pokoju &ndash; jakieś dwie minuty temu, jeśli wierzyć zegarkowi stojącemu na szafce nocnej &ndash; próbuje przeciąć opaskę kawałkiem rozbitego telefonu, który wyciągnęła palcami stóp spod łóżka.</p>

    <p class="calibre8">Starła ostre krawędzie, lecz nadal zostało jej kilka milimetrów plastiku, by mogła odzyskać wolność. Zapiera się stopami o&nbsp;ramę łóżka, ugina kolana i&nbsp;gwałtownie szarpie ramieniem. Opaska boleśnie wrzyna jej się w&nbsp;nadgarstek, ale z&nbsp;ust Lucy nie wydobywa się żaden dźwięk. Chwilę później chwyta plastikową opaskę zębami i&nbsp;próbuje ją przegryźć.</p>

    <p class="calibre8">Minęły cztery minuty.</p>

    <p class="calibre8">Musi się jej pozbyć. Jeśli tego nie zrobi, Marcus zobaczy, że opaska jest uszkodzona, i&nbsp;będzie wiedział, że Lucy próbowała się uwolnić. Miażdży plastik zębami.</p>

    <p class="calibre8">Cyfry na elektronicznym zegarku zdają się z&nbsp;niej kpić. Minęło pięć minut, odkąd Marcus wyszedł z&nbsp;pokoju.</p>

    <p class="calibre8">Lucy gryzie i&nbsp;szarpie, gryzie i&nbsp;szarpie. Opaska jest teraz znacznie cieńsza i&nbsp;widać na niej ślady zębów, ale plastik nie daje za wygraną. Słychać szczęk drzwi na półpiętrze. Czy to Marcus wyszedł z&nbsp;łazienki?</p>

    <p class="calibre8">Lucy znowu zapiera się bosymi stopami o&nbsp;ramę łóżka i&nbsp;szarpie ręką. Słyszy kroki na zimnej drewnianej podłodze. Marcus klnie i&nbsp;kroki się oddalają. Zostawił coś w&nbsp;łazience, a&nbsp;to znaczy, że w&nbsp;najlepszym wypadku zyskała kilka sekund.</p>

    <p class="calibre8">Zagryza zęby i&nbsp;mimo bólu nie przestaje szarpać ramieniem. Musi być jakiś sposób, żeby stąd uciec. Musi. Znowu staje jej przed oczami filmik, który kiedyś widziała na TikToku: jak kobieta się uwolniła, przekładając związane ręce nad kolanami.</p>

    <p class="calibre8">Wiedząc, że za chwilę Marcus wróci do pokoju, Lucy siada na łóżku i&nbsp;łączy kolana. Składa ręce jak do modlitwy i&nbsp;resztkami sił napiera kolanami na plastik. Opaska pęka i&nbsp;niczym wystrzelona z&nbsp;procy leci na podłogę. Chwilę później Lucy jest już na nogach. Chwyta stojącą na szafce nocnej mosiężną lampkę, wyrywa kabel z&nbsp;gniazdka i&nbsp;chowa się za otwartymi drzwiami sypialni.</p>

    <p class="calibre8">Czuje zapach żelu pod prysznic i&nbsp;szamponu. Marcus wraca, jest już prawie przy drzwiach. Lucy oddycha szybko, jej pierś unosi się i&nbsp;opada, ciężką lampę trzyma oburącz nad głową.</p>

    <p class="calibre8">Wejdź do pokoju. Wejdź do pokoju.</p>

    <p class="calibre8">Dopiero gdy Marcus przejdzie przez próg, zobaczy, że nie ma jej w&nbsp;łóżku.</p>

    <p class="calibre8">Wejdź do pokoju.</p>

    <p class="calibre8">Lucy słyszy jego oddech, ledwie trzydzieści centymetrów od niej. Dlaczego się zatrzymał? Wyczuł, że coś jest nie tak? W&nbsp;chwili, gdy Marcus wchodzi do pokoju, Lucy zerka na łóżko. Kuca i&nbsp;podnosi leżący na dywanie kawałek czarnego plastiku. To opaska zaciskowa &ndash; nie miała czasu, żeby ją podnieść.</p>

    <p class="calibre8">Wszystko dzieje się w&nbsp;jednej chwili. Marcus wchodzi do pokoju, a&nbsp;Lucy wyskakuje zza drzwi i&nbsp;bierze zamach. Mosiężna lampa trafia go w&nbsp;skroń i&nbsp;Marcus traci równowagę. Zanim zdąży dojść do siebie, Lucy uderza go jeszcze raz, w&nbsp;potylicę, a&nbsp;on osuwa się na kolana. Jest zbyt oszołomiony i&nbsp;zdezorientowany, żeby wyrwać jej lampę, ale podnosi rękę i&nbsp;próbuje zablokować kolejny cios. Lucy trafia go w&nbsp;ramię, bierze zamach i&nbsp;celuje w&nbsp;głowę. Tym razem Marcus upada na podłogę, z&nbsp;rany na potylicy wypływa krew, barwiąc dywan jasną czerwienią.</p>

    <p class="calibre8">Leży na brzuchu, nagi, z&nbsp;rozrzuconymi ramionami. Obok niego ręcznik. Głowę ma odwróconą i&nbsp;jęczy, palce drgają na dywanie. Lucy przechodzi nad nim i&nbsp;z&nbsp;lampą w&nbsp;dłoni idzie do krzesła, na którym starannie poskładał swoje ubrania. Nie odrywając od niego wzroku, Lucy wodzi po nich ręką, aż natrafia na dżinsy. Przekłada lampę pod pachę i&nbsp;sprawdza kieszenie. Po chwili wyciąga z&nbsp;nich pęk kluczy i&nbsp;swój telefon. Mogłaby uciec teraz i&nbsp;zostawić go tutaj, żeby się wykrwawił. Albo mogłaby tak długo okładać go lampą, aż zyskałaby pewność, że nie żyje. Ale jest jeszcze jedna opcja, coś, o&nbsp;czym fantazjowała od kilku dni. Przez chwilę patrzy na Marcusa, który leży na podłodze i&nbsp;jęczy, po czym idzie do pokoju z&nbsp;bronią.</p>

    <p class="text-center">• • •</p>

    <p class="calibre8">Lucy próbuje trafić kluczem do szafki z&nbsp;bronią, ale ręce trzęsą jej się tak bardzo, że go upuszcza. Pochyla się, podnosi ciężki breloczek i&nbsp;próbuje znowu. Klucz trafia w&nbsp;okucie zamka i&nbsp;drewno. Wszędzie, tylko nie w&nbsp;zamek.</p>

    <p class="calibre8">Lucy strzepuje ręce i&nbsp;stara się uspokoić oddech, lecz całe jej ciało aż wibruje od adrenaliny. Żadne przekleństwa i&nbsp;żadne techniki relaksacyjne nie pomogą jej się uspokoić. Nasłuchuje jęków Marcusa w&nbsp;pokoju naprzeciwko, ale ucichły. Albo on nie żyje, albo ona popełniła największy błąd w&nbsp;życiu.</p>

    <p class="calibre8">Osłaniając ręką oczy, podstawą lampy rozbija szybę gablotki. Szkło eksploduje odłamkami. Pot spływa jej po twarzy, gdy naciąga rękaw swetra na dłoń i&nbsp;sięga po stojącą w&nbsp;szafce strzelbę. Magazynek jest pusty. Cholera. Zaciska palce na pistolecie i&nbsp;zagląda do komory. Jedna kulka śrutu. Tylko jedna na dziewięć, nic więcej.</p>

    <p class="calibre8">Otwiera szuflady, szukając naboi, ale jedyny karton, jaki znajduje, jest pusty. Jeden strzał, ma tylko jeden strzał. Nie może chybić.</p>

    <p class="calibre8">Zostawia lampę i&nbsp;z&nbsp;pistoletem w&nbsp;dłoni wraca do sypialni. Zatrzymuje się w&nbsp;progu, jej pierś unosi się i&nbsp;opada. Strzał z&nbsp;bliska albo w&nbsp;samo oko &ndash; zdaniem Marcusa to jedyny sposób, żeby kogoś zabić.</p>

    <p class="calibre8">Zaciska palce na broni i&nbsp;wchodzi do pokoju. Pragnie jedynie odzyskać wolność.</p>

    <p class="text-center">• • •</p>

    <p class="calibre8">Marcusa nie ma tam, gdzie go zostawiła. Jakimś sposobem zdołał się podźwignąć i&nbsp;z&nbsp;wyciągniętymi nogami siedzi oparty o&nbsp;ramę łóżka. Gdy ich oczy się spotykają, na jego posiniaczonej i&nbsp;zakrwawionej twarzy pojawia się leniwy, kpiący uśmiech.</p>

    <p class="calibre8">&ndash;&nbsp;Pistolet na śrut? No tak…</p>

    <p class="calibre8">Lucy wodzi palcem po spuście. Stoi w&nbsp;lekkim rozkroku, ramię ma wyprostowane, napięte.</p>

    <p class="calibre8">&ndash;&nbsp;To nie w&nbsp;twoim stylu, Lucy.</p>

    <p class="calibre8">Ona zamyka jedno oko i&nbsp;przesuwa ramię o&nbsp;centymetr w&nbsp;prawo, tak że celuje dokładnie w&nbsp;jego oko. Sekundę później celuje już w&nbsp;jego skroń, a&nbsp;zaraz potem między oczy. Serce wali jej tak mocno, że wstrząsy z&nbsp;piersi przenoszą się na ramię, ręka drży.</p>

    <p class="calibre8">&ndash;&nbsp;Kochamy się. &ndash; Marcus dotyka dłonią czoła i&nbsp;odgarnia z&nbsp;twarzy mokre od potu włosy. &ndash; To się nigdy nie zmieni.</p>

    <p class="calibre8">Lucy chwyta prawy nadgarstek lewą ręką i&nbsp;próbuje opanować drżenie ramienia. Im szybciej pociągnie za spust, tym lepiej. Im więcej Marcus mówi, tym większe prawdopodobieństwo, że ona chybi.</p>

    <p class="calibre8">&ndash;&nbsp;Nie mogłabyś żyć z&nbsp;czymś takim &ndash; mówi Marcus. &ndash; To by cię prześladowało. Znam cię, Lucy. Ty taka nie jesteś. &ndash; Zmienia pozycję, kładzie jedną rękę na dywanie i&nbsp;ugina kolana, najwyraźniej szykując się, żeby wstać.</p>

    <p class="calibre8">Musi go zastrzelić. Teraz!</p>

    <p class="calibre8">Zagryzając zęby, ugina palec wskazujący i&nbsp;delikatnie naciska spust. Pociągnij! &ndash; krzyczy głos w&nbsp;jej głowie. Pociągnij za spust! Przecież tego właśnie chcesz.</p>

    <p class="calibre8">&ndash;&nbsp;Nie jesteś morderczynią, Lucy.</p>

    <p class="calibre8">Nie odrywając od niej wzroku, Marcus przenosi ciężar ciała na dłoń i&nbsp;prawą stopę. Pochyla się. Mięśnie ma napięte, tak że przypomina naciągniętą do granic możliwości sprężynę.</p>

    <p class="calibre8">&ndash;&nbsp;Nie ruszaj się! &ndash; krzyczy Lucy. &ndash; Nie ruszaj, się bo strzelę.</p>

    <p class="calibre8">Naciśnij spust! Głos w&nbsp;jej głowie brzmi teraz rozpaczliwie. Zabij go, zanim on zabije ciebie. Lecz jej palec ani drgnie. Nie może tego zrobić.</p>

    <p class="calibre8">Zrób to! Zrób…</p>

    <p class="calibre8">Zanim Lucy zdąży zrozumieć, co się dzieje, Marcus zrywa się z&nbsp;podłogi i&nbsp;wytrąca jej z&nbsp;ręki pistolet.</p>
  </section>
</div>


<div class="calibre1" id="calibre_link-56">
  <section type="chapter" role="doc-chapter" class="calibre">
    <h1 class="numer">Rozdział 49</h1>

    <h1 class="tytul">Alex</h1>

    <p class="font-bold">Piątek, 20 października</p>

    <p class="tyt">Dzień czyjejś śmierci…</p>

    <p class="calibre8">Alex budzi się gwałtownie, wyrwana ze snu przez wściekłe krakanie wrony. Fala paniki przetacza się przez jej ciało, podczas gdy mózg próbuje pojąć, skąd wzięły się ziemia pod palcami, koc, który spowija ją niczym całun, i&nbsp;gałęzie, które drapią ją po twarzy. Przez jedną upiorną, paraliżującą sekundę myśli, że ktoś ją zaatakował i&nbsp;wciągnął w&nbsp;zarośla, żeby tu umarła. Dopiero po chwili wracają wspomnienia i&nbsp;oddech więźnie jej w&nbsp;gardle. Zasnęła! Jest dzień! Dwudziesty października. Miała uratować Lucy, a, kurwa, zasnęła. Zrzuca koc i&nbsp;na czworakach zaczyna pełznąć w&nbsp;stronę dziury w&nbsp;żywopłocie. Nagle się zatrzymuje i&nbsp;maca kieszenie, szukając telefonu. Bridget! Nie dała jej sygnału, żeby podpaliła szopę. Na ekranie pojawia się kilkanaście powiadomień. Wiadomości od Rivera, Sama, ale nie ma żadnej od Bridget.</p>

    <p class="calibre8"><span class="sms">Bridget</span>, pisze w&nbsp;pośpiechu. <span class="sms">Gdzie jesteś? Zasnęłam!</span></p>

    <p class="calibre8">Pojawia się jeden ptaszek, nie dwa.</p>

    <p class="calibre8"><span class="sms">Został mi 1% baterii.</span> Serce wali jej tak mocno, że robi jej się niedobrze. <span class="sms">Proszę, odpisz, jeśli to widzisz. Idę cię znaleźć. Jeśli nadal jesteś w&nbsp;zaroślach, nie ruszaj się stamtąd.</span></p>

    <p class="calibre8">Gdy ekran gaśnie, Alex pełznie dalej. Na skraju żywopłotu zamiera i&nbsp;w&nbsp;świetle dnia patrzy na dom. Jedynie w&nbsp;oknie łazienki się świeci. Błagam, niech Lucy żyje. Błagam, niech Lucy żyje. Powtarza to w&nbsp;myślach, pędem pokonując żwirowy podjazd. Skręca za rogiem domu, omija żywopłot i&nbsp;pochylona biegnie w&nbsp;stronę szopy.</p>

    <p class="calibre8">&ndash;&nbsp;Bridget! Bridget! &ndash; syczy. Zagląda w&nbsp;najbliższe zarośla. &ndash; Bridget, jesteś tam?</p>

    <p class="calibre8">Sprawdza za następnym krzakiem i&nbsp;za kolejnym. Biegnie wzdłuż żywopłotu, nieustannie zerkając w&nbsp;stronę domu. Czoło ma mokre od potu.</p>

    <p class="calibre8">&ndash;&nbsp;Bridget! Bridget! &ndash; powtarza nieco głośniej. &ndash; To ja!</p>

    <p class="calibre8">W ciszy poranka jej słowa brzmią niczym krzyk.</p>

    <p class="calibre8">Albo zapadła w&nbsp;śpiączkę, albo zniknęła. Może miała rację i&nbsp;rzeczywiście Marcus ją zobaczył? Może ją też zabrał? Wywlókł ją z&nbsp;krzaków za włosy?</p>

    <p class="calibre8">Furgonetka. Furgonetka. Alex puszcza się biegiem przy ścianie domu i&nbsp;dalej, w&nbsp;dół podjazdu. Jeśli samochód nadal tam jest, to znak, że Marcus dorwał Bridget. A&nbsp;jeśli go nie ma…</p>

    <p class="calibre8">Staje jak wryta, patrząc przed siebie.</p>

    <p class="calibre8">Furgonetki nie ma. Zniknęła. Jakby nigdy jej tam nie było.</p>

    <p class="calibre8">&ndash;&nbsp;Co jest, kurwa? &ndash; Chwyta się za brzuch, wpatrzona w&nbsp;puste miejsce.</p>

    <p class="calibre8">Dlaczego Bridget miałaby odjeżdżać bez niej? Dlaczego nawet nie próbowała jej znaleźć? Nie wysłała wiadomości? Teraz Alex jest sama w&nbsp;Dartmoor, bez telefonu, bez samochodu i&nbsp;bez żadnego planu. Nawet gdyby jakimś cudem udało jej się uwolnić Lucy, jak miałyby uciec?</p>

    <p class="calibre8">Chociaż… Odwraca się, żeby spojrzeć na dom. Ford wciąż tam stoi. Mogłyby go wykorzystać.</p>

    <p class="calibre8">Powoli idzie podjazdem w&nbsp;stronę samochodu, trzymając się blisko krzaków, żeby przemknąć niezauważona, i&nbsp;obmyśla plan. Może rzuci w&nbsp;okno cegłą? Włamie się do środka i&nbsp;uwolni Lucy, kiedy Marcus wybiegnie z&nbsp;domu? Tyle że nie miałaby za wiele czasu. Może…</p>

    <p class="calibre8">Patrzy na dom. W&nbsp;oknie sypialni widzi szamoczące się dwie sylwetki. To się dzieje naprawdę: Marcus zabija Lucy.</p>

    <p class="calibre8">Żołądek podchodzi jej do gardła i&nbsp;Alex rzuca się biegiem do drzwi frontowych. Naciska klamkę. Zamknięte. Próbuje znowu, tym razem napiera na drzwi ramieniem &ndash; ani drgną. Kiedy biegnie na tyły budynku, przed oczami stają jej obrazy z&nbsp;dzieciństwa. Ukryj się, krzyczy głos w&nbsp;jej głowie. Ukryj się, po prostu się ukryj. Ale ona biegnie dalej.</p>

    <p class="calibre8">Próbuje otworzyć drzwi do kuchni i&nbsp;do oranżerii &ndash; również zamknięte &ndash; po czym wodzi rękami po kuchennych oknach. Są stare i&nbsp;drewniane, farba łuszczy się z&nbsp;ram. Każde ma trzy szyby i&nbsp;czarną metalową klamkę pośrodku. Spogląda pod nogi, szukając dużego kamienia albo cegły, czegokolwiek, czym mogłaby wybić okno. W&nbsp;końcu obok jednej z&nbsp;donic dostrzega małego kamiennego anioła. Jest cięższy, niż się zdaje, i&nbsp;Alex dźwiga go z&nbsp;trudem, po czym ciska nim w&nbsp;szybę. Szkło się roztrzaskuje, a&nbsp;odłamki szyby wpadają do zlewu, lecą na blat i&nbsp;na podłogę.</p>

    <p class="calibre8">Dysząc ciężko, Alex stoi i&nbsp;nasłuchuje kroków na schodach, ale słyszy tylko dudnienie własnego pulsu w&nbsp;uszach. Sięga ręką i&nbsp;otwiera okno, po czym przysuwa donicę, stawia na niej stopę, podciąga się, opuszcza rękaw kurtki na dłoń i&nbsp;odgarnia odłamki szkła. Kiedy zeskakuje na wyłożoną płytkami posadzkę, z&nbsp;góry dobiega głośne łupnięcie, jakby ktoś upadł na podłogę.</p>

    <p class="calibre8">Alex gorączkowo rozgląda się po kuchni, szukając czegoś, co mogłoby jej posłużyć za broń, ale nie widzi żadnych noży. Nieuzbrojona wypada na korytarz i&nbsp;pędzi na górę po obitych wykładziną schodach. Im jest bliżej, tym wyraźniejsze i&nbsp;głośniejsze stają się odgłosy szamotaniny. Słyszy stękanie Marcusa, przekleństwa, a&nbsp;zaraz potem okrzyk bólu Lucy. Zatrzymuje się, żeby zajrzeć do pustej sypialni, i&nbsp;widzi szafkę z&nbsp;rozbitą szybą i&nbsp;strzelbę. Na podłodze leży umazana krwią ciężka mosiężna lampa.</p>

    <p class="calibre8">Alex zastanawia się przez chwilę, która choć krótka, wydaje jej się wiecznością &ndash; nigdy w&nbsp;życiu nie używała strzelby, a&nbsp;teraz nie ma czasu, żeby nauczyć się z&nbsp;niej strzelać &ndash; po czym podnosi lampę. Proszę, niech to będzie jego krew, modli się w&nbsp;duchu i&nbsp;na palcach biegnie w&nbsp;stronę źródła hałasu. Dopiero po kilku krokach dociera do niej, że w&nbsp;domu zapadła cisza &ndash; i&nbsp;jest ona bardziej przerażająca niż odgłosy szamotaniny.</p>

    <p class="calibre8">Zatrzymuje się kilka metrów od pokoju, którego okno widziała z&nbsp;podjazdu, i&nbsp;bierze drżący oddech. Znowu paraliżują ją wspomnienia: schowek pod schodami, woń starych butów, puszki po farbie, zjedzone przez mole koce i&nbsp;ciepło jej własnych dłoni przyciśniętych do uszu.</p>

    <p class="calibre8">Z lampą uniesioną nad głową wślizguje się do pokoju. Jej oddech przyspiesza, gdy Alex widzi pistolet na podłodze, plamę krwi na dywanie, Lucy, przyszpiloną do ściany, i&nbsp;Marcusa zaciskającego ręce na jej szyi.</p>

    <p class="calibre8">Przestępuje nad bronią i&nbsp;uderza go w&nbsp;głowę lampą. Słychać paskudny trzask, a&nbsp;Marcus puszcza Lucy i&nbsp;zatacza się do tyłu. Lucy, przykładając dłoń do szyi, osuwa się po ścianie, oczy ma szeroko otwarte, twarz bladą jak kreda. Alex jeszcze raz uderza Marcusa. Ten macha ramionami i&nbsp;usiłuje chwycić ją za rękę, lecz ona wyrywa się i&nbsp;próbuje go ponownie uderzyć. W&nbsp;głowie ma pustkę i&nbsp;zadaje ciosy, jakby ktoś inny kierował jej ciałem &ndash; ktoś wyższy, silniejszy i&nbsp;bardziej wściekły.</p>

    <p class="calibre8">&ndash;&nbsp;Alex! Alex! &ndash; dobiega ją wołanie.</p>

    <p class="calibre8">Odwraca się, sądząc, że zobaczy Bena kulącego się obok niej i&nbsp;szarpiącego skraj jej kurtki. Ale to nie jej brat z&nbsp;czerwonogranatowymi sińcami, rozkwitającymi na szyi i&nbsp;obojczyku &ndash; to Lucy, próbująca dźwignąć się na nogi.</p>

    <p class="calibre8">Zerkając na Marcusa, który jęczy i&nbsp;wije się na dywanie przy łóżku, Alex podnosi z&nbsp;podłogi pistolet i&nbsp;wrzuca go do torebki, po czym podaje rękę Lucy i&nbsp;pomaga jej wstać.</p>

    <p class="text-center">• • •</p>

    <p class="calibre8">&ndash;&nbsp;Daj mi kluczyki &ndash; mówi Alex, siadając na fotelu pasażera Forda Fiesty. &ndash; Ja poprowadzę.</p>

    <p class="calibre8">Sprzeczają się o&nbsp;to, odkąd Lucy wyjęła z&nbsp;kieszeni dżinsów pęk kluczy, otworzyła drzwi frontowe i&nbsp;utykając, ruszyła przez podjazd do samochodu.</p>

    <p class="calibre8">Teraz w&nbsp;milczeniu uruchamia silnik, a&nbsp;Alex czuje, że opuszczają ją siły. Nie ma sensu się z&nbsp;nią wykłócać, nic do niej nie dociera.</p>

    <p class="calibre8">&ndash;&nbsp;Na końcu podjazdu w&nbsp;lewo, a&nbsp;później pierwsza w&nbsp;prawo &ndash; odzywa się Alex, gdy Ford nabiera prędkości. &ndash; Dojedziemy do miasteczka o&nbsp;nazwie… Kurwa, Lucy! Zwolnij!</p>

    <p class="calibre8">Samochód zjeżdża z&nbsp;podjazdu i&nbsp;zanim Lucy skręca kierownicę, przez chwilę szoruje bokiem o&nbsp;żywopłot.</p>

    <p class="calibre8">&ndash;&nbsp;Chryste! &ndash; Alex jedną ręką trzyma się uchwytu nad drzwiami, a&nbsp;drugą ściska pas.</p>

    <p class="calibre8">&ndash;&nbsp;Nie mogłam tego zrobić &ndash; mówi Lucy. Strzałka prędkościomierza wskazuje osiemdziesiąt, dziewięćdziesiąt pięć, sto pięć kilometrów na godzinę; za oknami wszystko przemyka jakby rozmyte. &ndash; Powiedział mi, że jeśli strzeli się komuś z&nbsp;pistoletu śrutowego w&nbsp;oko, ten ktoś umrze. &ndash; Wzrok ma szklisty, nieobecny, jak gdyby w&nbsp;ogóle nie widziała drogi przed sobą. &ndash; Ale ja nie mogłam pociągnąć za spust.</p>

    <p class="calibre8">Strzałka prędkościomierza wskazuje sto dziesięć, a&nbsp;zaraz potem sto piętnaście kilometrów na godzinę. Tylne koła ślizgają się na mokrej od deszczu nawierzchni, gdy samochód wchodzi w&nbsp;zakręt.</p>

    <p class="calibre8">&ndash;&nbsp;Chciałam wyjechać za granicę &ndash; ciągnie Lucy, jakby we śnie. &ndash; Gdzieś, gdzie nikt mnie nie znajdzie.</p>

    <p class="calibre8">&ndash;&nbsp;I&nbsp;wciąż możesz to zrobić, tylko proszę cię, zwolnij! Nie znasz tych dróg!</p>

    <p class="calibre8">Sto dwadzieścia dwa, sto dwadzieścia cztery, sto dwadzieścia pięć.</p>

    <p class="calibre8">&ndash;&nbsp;Zabijesz nas, Lucy! Przestań, zwolnij!</p>

    <p class="calibre8">Sto dwadzieścia siedem, sto dwadzieścia osiem, sto trzydzieści. Strzałka leci dalej. Jeśli zza zakrętu wyjedzie ciężarówka, będzie po nich.</p>

    <p class="calibre8">Zginą na miejscu. Alex odwraca się, żeby spojrzeć na Lucy. Nie zapięła pasa, nogę trzyma na gazie &ndash; wygląda jak zombie. Alex mogłaby chwycić kierownicę, tylko co potem? Wjadą w&nbsp;żywopłot.</p>

    <p class="calibre8">&ndash;&nbsp;Gdziekolwiek pojadę, on mnie znajdzie &ndash; mówi Lucy beznamiętnym głosem. &ndash; Ale nie zrobi tego, jeśli będę martwa.</p>

    <p class="calibre8">&ndash;&nbsp;Zatrzymaj się! &ndash; krzyczy Alex i&nbsp;zaczyna przetrząsać torebkę w&nbsp;poszukiwaniu czegoś ostrego. Sto trzydzieści dwa kilometry na godzinę, sto trzydzieści trzy, sto trzydzieści pięć. Zaciska palce na długopisie. Samochód cały się trzęsie; jeszcze chwila i&nbsp;Lucy straci nad nim kontrolę. &ndash; Naprawdę cię przepraszam. &ndash; Nachyla się w&nbsp;stronę Lucy i&nbsp;wbija jej długopis w&nbsp;prawe udo.</p>

    <p class="calibre8">Lucy krzyczy i&nbsp;odruchowo unosi nogę, zdejmując stopę z&nbsp;pedału gazu. Otwiera szeroko oczy, gdy ból rozlewa się po jej ciele.</p>

    <p class="calibre8">&ndash;&nbsp;Co… co…</p>

    <p class="calibre8">Przenosi wzrok z&nbsp;uda &ndash; dżins wytrzymał i&nbsp;długopis nie przebił skóry &ndash; na Alex, potem na prędkościomierz, i&nbsp;delikatnie wciska hamulec. Samochód zwalnia do stu dwudziestu, stu, dziewięćdziesięciu kilometrów na godzinę. Ręce i&nbsp;ramiona Lucy zaczynają się trząść. Najpierw lekko, a&nbsp;po chwili tak gwałtownie, jakby chciała wyrwać kierownicę z&nbsp;drążka.</p>

    <p class="calibre8">&ndash;&nbsp;Zatrzymaj się &ndash; rzuca Alex i&nbsp;tym razem Lucy jej słucha.</p>

    <p class="calibre8">Ford zwalnia, aż w&nbsp;końcu zatrzymuje się na poboczu, przy bramie na pole.</p>

    <p class="calibre8">Przez kilka sekund żadna z&nbsp;nich się nie odzywa, a&nbsp;potem nagle Alex opiera łokcie na desce rozdzielczej i&nbsp;kryjąc twarz między ramionami, wydaje z&nbsp;siebie krzyk.</p>

    <p class="calibre8">&ndash;&nbsp;Przepraszam &ndash; szepcze Lucy. &ndash; Tak bardzo mi przykro.</p>

    <p class="calibre8">Alex dalej milczy. Może Lucy ma rację, może śmierć jest jedyną ucieczką. No bo co innego mogą zrobić? Posłanie stalkerów za kratki to tylko odwlekanie w&nbsp;czasie tego, co nieuchronne. A&nbsp;teraz, kiedy plan Rivera zawiódł, grozi im takie samo niebezpieczeństwo jak wcześniej, jeśli nie większe. Alex jest gotowa rozstać się z&nbsp;życiem, ale nie pozwoli umrzeć Lucy.</p>

    <p class="calibre8">Ma dziesięć tysięcy oszczędności. Lucy może je wziąć, może wziąć wszystko.</p>

    <p class="calibre8">&ndash;&nbsp;Mogę ci pomóc &ndash; mówi w&nbsp;końcu Alex i&nbsp;prostuje się w&nbsp;fotelu. &ndash; Mam pieniądze i&nbsp;przyjaciół w&nbsp;Grecji, Portugalii i&nbsp;Francji. To dobrzy ludzie, pomogą ci, dopóki nie staniesz na nogi. Wiem, że masz w&nbsp;sobie siłę i&nbsp;wolę walki. Tylko obiecaj, że nie zrobisz niczego głupiego, dopóki nie wsiądziesz do samolotu.</p>

    <p class="calibre8">Lucy żałośnie kręci głową.</p>

    <p class="calibre8">&ndash;&nbsp;On mnie znajdzie albo powie policji, co zrobiłam, i&nbsp;to oni mnie wytropią.</p>

    <p class="calibre8">A więc tego się boi &ndash; że Marcus powie policji, jak się poznali? Alex patrzy przed siebie i&nbsp;myśli o&nbsp;swojej rozmowie z&nbsp;Anthonym Wordsworthem. Może jednak tamto spotkanie nie było aż taką stratą czasu. Spogląda na Lucy.</p>

    <p class="calibre8">&ndash;&nbsp;Lucy, kiedy ty i&nbsp;Marcus zaczęliście być ze sobą?</p>

    <p class="calibre8">&ndash;&nbsp;Przestań.</p>

    <p class="calibre8">&ndash;&nbsp;Wiem, że byłaś jego nauczycielką.</p>

    <p class="calibre8">Lucy się wzdryga. To znak, że Alex trafiła w&nbsp;czuły punkt &ndash; oto sekret, który miał się nie wydać. To dlatego tak długo była z&nbsp;Marcusem? Chciała ukarać samą siebie za to, co zrobiła?</p>

    <p class="calibre8">&ndash;&nbsp;Proszę &ndash; mówi Alex. &ndash; To ważne. Kiedy dokładnie zaczęliście być ze sobą?</p>

    <p class="calibre8">&ndash;&nbsp;Na balu dla absolwentów.</p>

    <p class="calibre8">&ndash;&nbsp;Na koniec roku, po egzaminach maturalnych?</p>

    <p class="calibre8">Lucy prawie niezauważalnie kiwa głową i&nbsp;zamyka oczy, żeby nie patrzeć na Alex.</p>

    <p class="calibre8">&ndash;&nbsp;Masz jakieś wiadomości, które mogą to potwierdzić? Jakiś mail? Cokolwiek, co ci wysłał, gdzie jest data.</p>

    <p class="calibre8">&ndash;&nbsp;Nie wiem. Nie, usunęłam wszystko, kiedy od niego odeszłam.</p>

    <p class="calibre8">&ndash;&nbsp;Jesteś pewna? Całkowicie pewna?</p>

    <p class="calibre8">&ndash;&nbsp;Dlaczego pytasz?</p>

    <p class="calibre8">&ndash;&nbsp;Proszę, Lucy. Pomyśl. Zachowałaś jakieś wiadomości?</p>

    <p class="calibre8">Lucy kręci głową, lecz nagle bierze gwałtowny wdech.</p>

    <p class="calibre8">&ndash;&nbsp;Był jeden mail, który zachowałam. Dzień po tym, jak poszliśmy do łóżka, przysłał mi piękny wiersz… tak cudownie pisał o&nbsp;mnie i&nbsp;o&nbsp;tym, jak wspaniale czuje się teraz, kiedy jesteśmy razem. Popłakałam się. Popełniłam najgorszy błąd w&nbsp;swoim życiu, a&nbsp;zarazem czułam się tak, jakbym spotkała drugą połówkę, moją bratnią duszę. Nie mogłam pogodzić tych dwóch rzeczy.</p>

    <p class="calibre8">&ndash;&nbsp;Dzięki Bogu, że masz tego maila. &ndash; Alex wzdycha głośno. &ndash; Jest w&nbsp;nim data, więc Marcus nie będzie mógł skłamać co do tego, kiedy zaczęliście być razem. Lucy, Marcus nie był wtedy uczniem. Jego ojciec zabrał go ze szkoły i&nbsp;wysłał na odwyk. Dwa dni temu z&nbsp;nim rozmawiałam. Z&nbsp;Anthonym Wordsworthem.</p>

    <p class="calibre8">&ndash;&nbsp;Ale zabrał go tylko na jakiś czas, na leczenie.</p>

    <p class="calibre8">&ndash;&nbsp;Może tak planował, ale stało się inaczej. Wiem to od niego, nie miał powodu mnie okłamywać. Marcus poszedł na bal, żeby pochwalić się przed innymi dzieciakami, że był na odwyku. Nie zrobiłaś nic złego, Lucy. To on ci to wmówił.</p>

    <p class="calibre8">Lucy milczy, po jej policzku spływa samotna łza.</p>

    <p class="calibre8">Gdy cisza się przedłuża, Alex zaczyna wątpić we własne słowa. Może jednak się pomyliła; może wpływ Marcusa na Lucy jest silniejszy niż poczucie winy. Może Lucy nie ma już w&nbsp;sobie woli walki. Alex zbyt długo zwlekała z&nbsp;tym, by ją uwolnić, i&nbsp;teraz Lucy myśli, że samobójstwo jest jej jedyną ucieczką.</p>

    <p class="calibre8">&ndash;&nbsp;Naprawdę jego ojciec tak powiedział? &ndash; pyta w&nbsp;końcu. &ndash; Że na dobre zabrał go ze szkoły?</p>

    <p class="calibre8">&ndash;&nbsp;Tak! &ndash; Alex ściska jej rękę. &ndash; Lucy, Marcus okłamywał cię przez cały czas. Kiedy się poznaliście, nie był twoim uczniem, bo ojciec wypisał go ze szkoły.</p>

    <p class="calibre8">&ndash;&nbsp;Nie mogę… Nie mogę w&nbsp;to uwierzyć. To brzmi jak kolejny okrutny żart.</p>

    <p class="calibre8">&ndash;&nbsp;Przysięgam, Lucy, to nie żart. Tym kłamstwem Marcus podporządkował cię sobie, ale to nieprawda. To nigdy nie była prawda. Nie masz się już czego obawiać. Możesz…</p>

    <p class="calibre8">&ndash;&nbsp;Mam się czego obawiać.</p>

    <p class="calibre8">&ndash;&nbsp;Tak, oczywiście. Oczywiście.</p>

    <p class="calibre8">Ręka Lucy, do tej pory wiotka, nagle drga i&nbsp;teraz to ona ściska dłoń Alex.</p>

    <p class="calibre8">&ndash;&nbsp;Jeśli wyjadę… Jeśli przeniosę się za granicę… &ndash; Lucy odwraca ku niej zapłakaną twarz, wzrok ma zgnębiony. &ndash; Kto się tobą zaopiekuje?</p>

    <p class="calibre8">&ndash;&nbsp;Nic mi nie będzie.</p>

    <p class="calibre8">&ndash;&nbsp;Sam cię kocha, wiesz o&nbsp;tym. Spotkałam go tylko raz, ale zobaczyłam to w&nbsp;jego oczach.</p>

    <p class="calibre8">Alex też to widziała. Dlatego wstała z&nbsp;łóżka i&nbsp;powiedziała, że musi wziąć prysznic.</p>

    <p class="calibre8">&ndash;&nbsp;Potrafię o&nbsp;siebie zadbać.</p>

    <p class="calibre8">&ndash;&nbsp;Robisz to od bardzo dawna &ndash; mówi szeptem Lucy. &ndash; Czy to naprawdę takie złe pozwolić, żeby ktoś inny cię w&nbsp;tym wyręczył?</p>

    <p class="calibre8">&ndash;&nbsp;Tak, jeśli ten ktoś miałby przez to umrzeć.</p>

    <p class="calibre8">&ndash;&nbsp;Och, Alex… &ndash; W&nbsp;cichym westchnieniu Lucy słychać empatię. &ndash; Otaczanie się murem jeszcze nikogo nie ochroniło.</p>

    <p class="calibre8">&ndash;&nbsp;Mnie może ochroni.</p>

    <p class="calibre8">Zapada cisza, aż w&nbsp;końcu Lucy pyta:</p>

    <p class="calibre8">&ndash;&nbsp;I&nbsp;jak się z&nbsp;tym czujesz?</p>

    <p class="calibre8">Alex parska smutnym, szczekliwym śmiechem. Sama już nie wie, ile razy upijała się przed snem, ile razy z&nbsp;krzykiem budziła się z&nbsp;koszmaru albo siedziała gdzieś do późna, by odwlec powrót do pustego mieszkania i&nbsp;własnych myśli.</p>

    <p class="calibre8">&ndash;&nbsp;To, co cię spotkało, było straszne &ndash; ciągnie Lucy. Na jej policzki wraca rumieniec. &ndash; Tragiczne. To najgorsza rzecz na świecie. Ale musisz przestać się karać. To nie była twoja wina. Miałaś zaledwie dziesięć lat, byłaś jeszcze dzieckiem.</p>

    <p class="calibre8">&ndash;&nbsp;Gdybym nie otworzyła drzwi, oni nadal by żyli.</p>

    <p class="calibre8">&ndash;&nbsp;Jesteś tego pewna? Bo mnie się wydaje, że Sutherlandowi mogło odbić w&nbsp;każdej chwili: kiedy byłaś w&nbsp;szkole lub na wycieczce albo gdy nocowałaś u&nbsp;koleżanki. Byłaś dzieckiem, Alex. Nie możesz winić się za coś, co zrobił jakiś psychopata. Nie możesz wiecznie żyć w&nbsp;strachu.</p>

    <p class="calibre8">&ndash;&nbsp;Nie boję się go.</p>

    <p class="calibre8">&ndash;&nbsp;Nie to mam na myśli.</p>

    <p class="calibre8">Alex patrzy na Lucy, która siedzi w&nbsp;poplamionych krwią dżinsach i&nbsp;poszarpanej bluzie. Wiszące w&nbsp;brudnych strąkach jasne włosy okalają jej pucołowatą gładką twarz. Jak ktoś tak młody może być tak cholernie wnikliwy?</p>

    <p class="calibre8">&ndash;&nbsp;Musimy napisać do Rivera. &ndash; Alex zmienia temat. Bierze podpiętą do portu USB ładowarkę i&nbsp;podłącza telefon. &ndash; Damy mu znać, że nic nam nie jest i&nbsp;że Bridget zniknęła. Pewnie strasznie się denerwuje. Powinnam też napisać do Sama. W&nbsp;każdym razie wracajmy do Londynu. Weźmiesz z&nbsp;mieszkania potrzebne rzeczy i&nbsp;zabukujemy ci lot. A&nbsp;tak na marginesie… &ndash; Patrzy na Lucy i&nbsp;uśmiecha się. &ndash; Teraz ja prowadzę.</p>
  </section>
</div>


<div class="calibre1" id="calibre_link-57">
  <section type="chapter" role="doc-chapter" class="calibre">
    <h1 class="numer">Rozdział 50</h1>

    <h1 class="tytul">River</h1>

    <p class="font-bold">Piątek, 20 października</p>

    <p class="tyt">Dzień czyjejś śmierci…</p>

    <p class="calibre8">To była najdłuższa noc w&nbsp;życiu Rivera. W&nbsp;ogóle się nie położył; siedział przed laptopem i&nbsp;szukał informacji na temat Vanessy. To coś, co robił dziesiątki, może nawet setki razy, odkąd zaczęła go stalkować, ale teraz kończył mu się czas. Jeśli miał rację i&nbsp;to ona wysłała wiązankę, zostało mu kilka godzin, żeby ją namierzyć i&nbsp;zadzwonić na policję. Kiedy myślał o&nbsp;straconej okazji, chciało mu się płakać. Powinien był powiedzieć policji, że zamierza zwabić Vanessę do pubu, albo poprosić kogoś znajomego, by szedł za nią do jej domu. Był tak pewien swego planu z&nbsp;nadajnikami, że nie dopuszczał myśli, że coś mogłoby się nie udać.</p>

    <p class="calibre8">Tym razem również nie znalazł niczego w&nbsp;internecie, Vanessa usunęła z&nbsp;mediów społecznościowych wszelkie ślady. Zniknęła &ndash; zupełnie jak w&nbsp;prawdziwym życiu. O&nbsp;świcie po raz enty sprawdził telefon, z&nbsp;nadzieją, że Alex wysłała mu wiadomość. Od kilku godzin nie dawała znaku życia i&nbsp;River odchodził od zmysłów z&nbsp;niepokoju… Nie mógł zadbać o&nbsp;bezpieczeństwo wszystkich, więc musiał dokonać wyboru. Zupełnie jakby stalkerzy zmówili się, żeby ich rozdzielić.</p>

    <p class="calibre8">O szóstej przeciągnął się, wstał i&nbsp;zaparzył kawę. Wziął prysznic i&nbsp;włożył świeże ubranie. Meg nie napisała, gdzie jest, choć wysłał jej kilka wiadomości z&nbsp;prośbą, żeby to zrobiła. Będzie musiał zaczekać na nią w&nbsp;szpitalu.</p>

    <p class="calibre8">Kiedy pakował plecak, telefon piknięciem dał znać, że przyszła wiadomość. Od Meg!</p>

    <p class="sms2">Jestem w&nbsp;domu rodziców, w&nbsp;Enfield. Wystraszyłeś mnie tak, że pierwszy raz w&nbsp;życiu zadzwoniłam do pracy, że jestem chora. Nie mogę uwierzyć, że tak wygląda moje życie. Jestem taka wściekła, River, że nie wiem, co myśleć. Proszę, nie dzwoń do mnie. Rozmawiałam z&nbsp;rodzicami i&nbsp;wspólnie próbowaliśmy zdecydować, co dalej. Mama uważa, że powinniśmy zamieścić post o&nbsp;naszym rozstaniu, żeby twoja była dała mi spokój. Tylko jak to pomoże tobie? Musisz pójść na policję. Nie robią za wiele, żeby ją znaleźć. Uważaj na siebie.</p>

    <p class="calibre8">River wyrzucił w&nbsp;powietrze zaciśniętą pięść i&nbsp;przeczytał wiadomość ponownie, i&nbsp;jeszcze raz. Meg była bezpieczna, tylko to się liczyło. Rodzice się nią zaopiekują &ndash; w&nbsp;końcu mógł odetchnąć. Post o&nbsp;rozstaniu był dobrym pomysłem, obojętnie, czy to prawda, czy nie.</p>

    <p class="calibre8">Usiadł przed laptopem, wrzucił na Twittera mem o&nbsp;tym, że czasem trzeba pozwolić odejść ukochanej osobie, i&nbsp;znów sprawdził telefon. Charlotte też już nie spała; pytała go, czy spotkają się na brunchu o&nbsp;jedenastej w&nbsp;Emily’s Eats, małej kafejce w&nbsp;Primrose Hill. Zastanawiał się nad odpowiedzią, nerwowo bębniąc palcami w&nbsp;stolik, po czym odchylił się na oparcie krzesła. Czy teraz, kiedy nie mogła dorwać Meg, Vanessa zacznie prześladować jego? Wstał i&nbsp;usiadł z&nbsp;powrotem; starał się myśleć logicznie. Rozum podpowiadał mu, żeby został w&nbsp;domu, ale przeczucie mówiło, żeby poszedł na to spotkanie. Mógł zadzwonić do Charlotte, zamiast się z&nbsp;nią spotykać, jednak wówczas nie mógłby obserwować mowy jej ciała i&nbsp;mimiki. Któraś z&nbsp;nich, albo Charlotte, albo Bridget, kłamała co do tego, gdzie się spotkały, i&nbsp;River był prawie pewny, że to Bridget.</p>

    <p class="calibre8">&ndash;&nbsp;Pieprzyć to &ndash; rzucił i&nbsp;odpisał Charlotte, że chętnie się z&nbsp;nią spotka.</p>

    <p class="calibre8">Vanessa była od niego niższa i&nbsp;lżejsza. Jeśli tylko zobaczy ją w&nbsp;porę, nic mu się nie stanie.</p>

    <p class="calibre8">Wciąż patrzył na telefon, zastanawiając się, czy dobrze postąpił. Najbardziej wymowna byłaby reakcja Bridget na spotkanie, które właśnie zaplanował. Wszedł na grupowy chat <em class="calibre4">Znaleźć Lucy</em> i&nbsp;napisał, gdzie zamierza spotkać się z&nbsp;Charlotte, po czym kompletnie wyczerpany padł na kanapę. Zamierzał odpocząć przez minutę lub dwie, ale powieki mu opadły, a&nbsp;oddech zwolnił i&nbsp;stał się miarowy.</p>

    <p class="calibre8">Trzy godziny później otworzył oczy, gdy leżący na stoliku telefon zaczął wibrować. Chwycił go, przerażony i&nbsp;zły na siebie, że zasnął. Dwie wiadomości: jedna od Lucy, wysłana z&nbsp;telefonu Alex. Lucy pisała, że ona i&nbsp;Alex są całe i&nbsp;zdrowe, że wracają do Londynu i&nbsp;że Bridget zniknęła.</p>

    <p class="calibre8">Był przeszczęśliwy, że Alex zdołała uratować Lucy (i&nbsp;obu nic się nie stało), ale gdzie podziała się Bridget i&nbsp;dlaczego zniknęła?</p>

    <p class="calibre8">Był niemal pewien, że Charlotte będzie znała odpowiedź.</p>

    <p class="text-center">• • •</p>

    <p class="calibre8">Riverowi burczy w&nbsp;brzuchu, gdy upija łyk kawy. Bridget nie dała znaku życia, a&nbsp;Charlotte nie udzieliła mu żadnych odpowiedzi. O&nbsp;jedenastej trzydzieści, kiedy kelnerka w&nbsp;końcu podeszła do ich stolika, Charlotte zamówiła jajka po benedyktyńsku z&nbsp;plackami ziemniaczanymi, natomiast on pokręcił głową i&nbsp;odparł, że już jadł. Nie zamierzał siedzieć tu dłużej niż godzinę, tymczasem jest już dwunasta piętnaście, a&nbsp;on nadal nie zapytał Charlotte o&nbsp;Bridget, bo odkąd usiedli, kobieta się nie zamyka.</p>

    <p class="calibre8">Teraz prowadzi monolog o&nbsp;profesorze angielskiego na uniwerku &ndash; za każdym razem, gdy pisał coś na tablicy, jego nos wydawał dziwne świszczące dźwięki. Sądząc po tym, jak dużo mówi, Charlotte albo jest samotna, albo ma osobowość narcystyczną, albo testuje na nim nowy materiał do stand-upu (trzeba przyznać, że jest całkiem zabawna i&nbsp;River może nawet śmiałby się z&nbsp;ostatniej historii, gdyby nie to, że cały czas wyglądał przez okno, sprawdzając, czy w&nbsp;pobliżu nie ma Vanessy).</p>

    <p class="calibre8">Ilekroć próbuje jej przerwać i&nbsp;zadać pytanie osobiste, Charlotte zmienia temat. Kiedy nabiera tchu, żeby po raz trzeci pokazać, jak profesorowi świszczało w&nbsp;nosie, River dotyka jej ręki.</p>

    <p class="calibre8">&ndash;&nbsp;Charlotte, wybacz, że ci przerywam, ale jak masz na nazwisko?</p>

    <p class="calibre8">Patrzy na niego zdezorientowana.</p>

    <p class="calibre8">&ndash;&nbsp;McBeth. A&nbsp;dlaczego pytasz? To moje nazwisko sceniczne. Prawdziwe to Smith, ale jest mało chwytliwe.</p>

    <p class="calibre8">&ndash;&nbsp;Czyli nie nazywasz się White?</p>

    <p class="calibre8">&ndash;&nbsp;Nie… &ndash; Charlotte kręci głową.</p>

    <p class="calibre8">A więc w&nbsp;tej sprawie Bridget również kłamała. To dlatego nie mógł znaleźć nic na temat Charlotte, gdy szukał informacji o&nbsp;niej w&nbsp;internecie.</p>

    <p class="calibre8">&ndash;&nbsp;Jest jeszcze coś, o&nbsp;co chciałbym cię zapytać… Chodzi o&nbsp;twoją wiadomość. Napisałaś mi, że mamy ze sobą wiele wspólnego. Co miałaś na myśli?</p>

    <p class="calibre8">Patrzy na niego znad kieliszka z&nbsp;winem.</p>

    <p class="calibre8">&ndash;&nbsp;To chyba oczywiste. Oboje mamy stalkerów, prawda? Widziałam twoją twarz, kiedy tamta kobieta pojawiła się w&nbsp;pubie.</p>

    <p class="calibre8">Chodzi jej o&nbsp;Vanessę i&nbsp;o&nbsp;to, co wydarzyło się po zajęciach salsy.</p>

    <p class="calibre8">&ndash;&nbsp;Wiem, że byłam pijana, ale nawet ja widziałam, jaki byłeś przerażony.</p>

    <p class="calibre8">&ndash;&nbsp;Powinienem był ją zatrzymać. &ndash; River odwraca wzrok, czując narastający wstyd. &ndash; Powinienem był chwycić ją za gardło.</p>

    <p class="calibre8">&ndash;&nbsp;Nie &ndash; rzuca Charlotte. &ndash; Wcale nie. Choćby dlatego, że wtedy to ty trafiłbyś za kratki, a&nbsp;nie ona.</p>

    <p class="calibre8">River spogląda na nią zaskoczony. Spodziewał się, że na niego nakrzyczy, wytknie mu, że nigdy, przenigdy nie należy podnosić ręki na kobietę. Nie oczekiwał, że go zrozumie.</p>

    <p class="calibre8">&ndash;&nbsp;Och, skarbie, sama nie jestem aniołem. &ndash; Charlotte upija łyk wody. &ndash; Raz, kiedy skonfrontowałam się ze swoją stalkerką, niewiele brakowało, a&nbsp;dźgnęłabym ją w&nbsp;serce jej własnymi pieprzonymi nożyczkami. Było tak blisko. &ndash; Zbliża kciuk i&nbsp;palec wskazujący na odległość kilku milimetrów.</p>

    <p class="calibre8">&ndash;&nbsp;W&nbsp;kwiaciarni?</p>

    <p class="calibre8">&ndash;&nbsp;Skąd wiesz? &ndash; Charlotte marszczy brwi.</p>

    <p class="calibre8">&ndash;&nbsp;Zaraz ci to wyjaśnię. &ndash; Riverowi nagle robi się sucho w&nbsp;ustach; sięga po kawę i&nbsp;wypija duży łyk. &ndash; Opowiedz mi o&nbsp;swojej stalkerce. Kim jest i&nbsp;co o&nbsp;niej wiesz.</p>

    <p class="calibre8">Charlotte odchyla się na oparcie krzesła.</p>

    <p class="calibre8">&ndash;&nbsp;Nie wiem, co było gorsze: wiadomości od niej czy to, że co wieczór, kiedy stawałam na scenie, widziałam, jak się na mnie gapi.</p>

    <p class="calibre8">&ndash;&nbsp;Jakie wiadomości?</p>

    <p class="calibre8">&ndash;&nbsp;No wiesz, w&nbsp;rodzaju tych, jakie zwykle piszą trolle. Komentarze na temat mojego wyglądu, pisanie o&nbsp;tym, jakim jestem beztalenciem, jak dopadnie mnie karma i&nbsp;jak umrę samotna i&nbsp;zgorzkniała. &ndash; Przewraca oczami. &ndash; Tego typu rzeczy.</p>

    <p class="calibre8">&ndash;&nbsp;Zgłaszałaś to na policję?</p>

    <p class="calibre8">&ndash;&nbsp;Nie, bo nie mogłam udowodnić, że to ona. Z&nbsp;powodu pracy jestem aktywna w&nbsp;mediach społecznościowych i&nbsp;nie wyobrażasz sobie, jak wiele chamskich wiadomości dostaję. Nie miałam jak udowodnić, które były od niej.</p>

    <p class="calibre8">&ndash;&nbsp;Ale przychodziła na wszystkie twoje występy?</p>

    <p class="calibre8">&ndash;&nbsp;Siedziała i&nbsp;gapiła się na mnie. Potem czekała w&nbsp;uliczce, aż wyjdę po występie. Nigdy nic nie mówiła, patrzyła tylko, jak idę do samochodu.</p>

    <p class="calibre8">&ndash;&nbsp;Przerażające.</p>

    <p class="calibre8">&ndash;&nbsp;Żebyś wiedział. Z&nbsp;początku myślałam, że zbiera się na odwagę, by poprosić mnie o&nbsp;autograf, ale kiedy do niej podeszłam, uciekła. Tyle że następnego wieczoru znowu tam siedziała, i&nbsp;kolejnego też. Zdarza się, że ludzie mają obsesję. Jest kilka osób, które jeżdżą za mną po całym kraju, kiedy jestem w&nbsp;trasie, i&nbsp;dają mi drobne prezenty i&nbsp;rzeczy, które ich zdaniem uznam za zabawne. Żadna ze mnie Sarah Millican, ale jest garstka fanów, którzy są nieco zbyt… &ndash; Charlotte się krzywi &ndash; gorliwi.</p>

    <p class="calibre8">&ndash;&nbsp;To dlaczego nazywasz kobietę z&nbsp;uliczki stalkerką? Skoro jesteś przyzwyczajona do tego, że ludzie za tobą chodzą?</p>

    <p class="calibre8">&ndash;&nbsp;Kwiaty.</p>

    <p class="calibre8">River kiwa głową, zachęcając Charlotte, żeby mówiła dalej.</p>

    <p class="calibre8">&ndash;&nbsp;Bukiet, który ktoś przysłał do teatru po tym, jak skradziono mój notatnik.</p>

    <p class="calibre8">&ndash;&nbsp;Notatnik?</p>

    <p class="calibre8">&ndash;&nbsp;Zginął. Miałam w&nbsp;nim żarty i&nbsp;różne pomysły z&nbsp;ostatnich dziesięciu lat. Był dla mnie ważniejszy od mojego kota. &ndash; Śmieje się. &ndash; Wybacz, Dorothy Parker. Tak nazywa się moja kotka. Kocham ją, kiedy nie jest upierdliwa. W&nbsp;każdym razie bardzo chciałam go odzyskać. Zamieściłam post i&nbsp;zdjęcie w&nbsp;mediach społecznościowych, rozwiesiłam plakaty na ulicach w&nbsp;okolicy teatru, wyznaczyłam nagrodę i&nbsp;takie tam. Mniej więcej tydzień później, gdy po występie wróciłam do domu, znalazłam na progu pudełko po butach. Kiedy je otworzyłam, zobaczyłam mój notatnik podarty na strzępy, cały w&nbsp;drobniutkich kawałkach. Nie było szans, żebym mogła je posklejać. To był naprawdę chujowy żart. Byłam tak wściekła i&nbsp;tak załamana, że nie zamieściłam niczego w&nbsp;socjalach. Nie powiedziałem o&nbsp;tym nikomu oprócz kilku bliskich przyjaciół. Następnego dnia poszłam do pracy… nadal byłam w&nbsp;rozsypce, ale musiałam się czymś zająć… i&nbsp;znalazłam w&nbsp;garderobie bukiet. Na dołączonym do niego bileciku ktoś nabazgrał: <em class="calibre4">Przepraszam za notatnik</em>. Nie było jednak żadnego podpisu. Wiedziałam, że to ta sama osoba, która podrzuciła mi pudełko po butach, a&nbsp;jak mówiłam, o&nbsp;całej sytuacji wiedziało zaledwie kilka osób.</p>

    <p class="calibre8">&ndash;&nbsp;Czyli poszłaś do sklepu… To znaczy do kwiaciarni? &ndash; pyta River.</p>

    <p class="calibre8">&ndash;&nbsp;Tak. Zadzwoniłam pod numer, który znalazłam na bileciku, i&nbsp;odebrał jakiś facet. Zapytałam, czy mógłby mi powiedzieć, kto wysłał mi kwiaty, a&nbsp;on odparł, że nie, bo to informacje poufne. No więc pojechałam tam, licząc, że uda mi się porozmawiać z&nbsp;kierownikiem, a&nbsp;kiedy tam weszłam, od razu ją zobaczyłam. Stała za ladą. Ta sama kobieta, która co noc czekała na mnie w&nbsp;uliczce, ta, która przychodziła na wszystkie moje występy.</p>

    <p class="calibre8">River patrzy na nią z&nbsp;rozdziawionymi ustami. To Bridget stalkuje Charlotte, a&nbsp;nie odwrotnie. To ona przysyłała jej ohydne wiadomości, przychodziła na jej występy, a&nbsp;gdy nie doczekała się takiej reakcji, jakiej pragnęła, ukradła Charlotte notatnik z&nbsp;dowcipami i&nbsp;go zniszczyła. River nie może w&nbsp;to uwierzyć. Już kiedy słuchał Charlotte i&nbsp;wszystkie jego podejrzenia nabierały sensu, nadal nie mieściło mu się w&nbsp;głowie, że ta kobieta w&nbsp;średnim wieku, którą &ndash; jak mu się wydawało &ndash; znał, może być kimś tak zimnym, szalonym i&nbsp;okrutnym.</p>

    <p class="calibre8">Grała ofiarę, gdy tak naprawdę to ona była prześladowczynią. Bawiła się nim, bawiła się nimi wszystkimi. A&nbsp;on tylko pomógł tej stalkerce, kiedy podrzucił do torebki Charlotte nadajnik.</p>

    <p class="calibre8">&ndash;&nbsp;Twoja torebka &ndash; zwraca się teraz do niej. &ndash; Muszę do niej zajrzeć.</p>

    <p class="calibre8">&ndash;&nbsp;Po co? &ndash; Charlotte przysuwa torebkę do siebie.</p>

    <p class="calibre8">&ndash;&nbsp;Coś w&nbsp;niej umieszczono. Nadajnik.</p>

    <p class="calibre8">Patrzy na niego, jakby postradał zmysły.</p>

    <p class="calibre8">&ndash;&nbsp;To jakiś żart?</p>

    <p class="calibre8">&ndash;&nbsp;Niestety, nie. Kobieta, która cię prześladuje, nazywa się Bridget Hopkins. Przynajmniej tak sądzę. Zna każdy twój ruch i&nbsp;zawsze dokładnie wie, gdzie jesteś.</p>

    <p class="calibre8">&ndash;&nbsp;Skąd… &ndash; Charlotte sięga do torebki i&nbsp;zaczyna wyjmować na stolik jej zawartość: tampony, szminki, notatniki, chusteczki i&nbsp;paragony. Stosik wciąż rośnie, gdy nagle Charlotte zamiera. &ndash; To jest to? &ndash; Wyciąga nadajnik. &ndash; Skąd się tu wziął?</p>

    <p class="calibre8">River z&nbsp;trudem przełyka ślinę.</p>

    <p class="calibre8">&ndash;&nbsp;Ja go tam wrzuciłem.</p>

    <p class="calibre8">Charlotte odsuwa się od niego wystraszona.</p>

    <p class="calibre8">&ndash;&nbsp;Co jest… O&nbsp;co, kurwa, chodzi?</p>

    <p class="calibre8">&ndash;&nbsp;Myślałem, że ona jest ofiarą stalkingu, tak jak ja.</p>

    <p class="calibre8">&ndash;&nbsp;A&nbsp;co to ma wspólnego ze mną? I&nbsp;z&nbsp;tym?</p>

    <p class="calibre8">Wpatruje się w&nbsp;Rivera, a&nbsp;on opowiada jej o&nbsp;grupie na WhatsAppie, o&nbsp;spotkaniu w&nbsp;Highgate Wood i&nbsp;o&nbsp;ich planie. Kiedy w&nbsp;końcu River milknie, Charlotte zgarnia do torby wszystko poza nadajnikiem.</p>

    <p class="calibre8">&ndash;&nbsp;Skąd mogę wiedzieć, że mówisz prawdę? &ndash; Patrzy na niego zimnym wzrokiem.</p>

    <p class="calibre8">&ndash;&nbsp;Bo nie mam powodu kłamać &ndash; rzuca River.</p>

    <p class="calibre8">&ndash;&nbsp;A&nbsp;ja nie mam powodu, żeby ci wierzyć.</p>

    <p class="calibre8">Siedzą naprzeciwko siebie i&nbsp;mierzą się spojrzeniami. Znaleźli się w&nbsp;impasie i&nbsp;River nie ma pojęcia, jak go przerwać.</p>

    <p class="calibre8">&ndash;&nbsp;Przykro mi &ndash; mówi. &ndash; Naprawdę. Nawaliłem. Chciałem tylko postąpić słusznie.</p>

    <p class="calibre8">Charlotte mruży oczy.</p>

    <p class="calibre8">&ndash;&nbsp;Myślę, że powinieneś już iść.</p>

    <p class="text-center">• • •</p>

    <p class="calibre8">River zawsze uwielbiał Primrose Hill z&nbsp;jego rozległymi trawnikami, cudownymi widokami na miasto i&nbsp;beztroską atmosferą. To tutaj zabrał Meg na ich pierwszą randkę. Rozłożył koc piknikowy i&nbsp;wyjął z&nbsp;koszyka przekąski i&nbsp;butelkę schłodzonego wina. Rozmawiali i&nbsp;śmiali się przez parę godzin, a&nbsp;po zachodzie słońca, po tym, jak pierwszy raz się pocałowali, leżeli przytuleni na kocu, patrzyli na migotliwe światła Londynu i&nbsp;jego wieżowce wyciągające się niczym palce ku rozgwieżdżonemu niebu. To tutaj chciał się jej oświadczyć, w&nbsp;miejscu, gdzie byli na pierwszej randce.</p>

    <p class="calibre8">Teraz jednak nie podziwia widoków. Idzie powoli ścieżką, która wije się między drzewami, rozgląda się i&nbsp;wypatruje samotnych kobiet o&nbsp;długich ciemnych włosach, w&nbsp;wełnianych czapkach i&nbsp;fioletowych kurtkach.</p>

    <p class="calibre8">Szukając wzrokiem Vanessy, rozmyśla o&nbsp;tym, co Charlotte powiedziała mu o&nbsp;Bridget. Coś w&nbsp;tym wszystkim nadal nie ma sensu. Po co stalkerka miałaby dołączać do grupy dla ofiar stalkingu? Czy Bridget czerpała jakąś chorą satysfakcję z&nbsp;ich wiadomości? Karmiła się ich strachem? Po co pojechała z&nbsp;Alex, żeby ratować Lucy, skoro zniknęła w&nbsp;środku nocy? Kręciło ją to?</p>

    <p class="calibre8">Sięga do kieszeni po telefon. Musi ostrzec je obydwie i&nbsp;przypomnieć Alex, żeby ukryła się przed Colinem Sutherlandem…</p>

    <p class="calibre8">Nagle słyszy za sobą kroki i&nbsp;sztywnieje. Ktoś biegnie, oddycha ciężko, jest coraz bliżej. Czy to Charlotte? Biegnie za nim, żeby powiedzieć mu coś ważnego? A&nbsp;może Vanessa? Ukryła się gdzieś, gdzie nie mógł jej zobaczyć? Odwraca się, żeby spojrzeć za siebie, ale coś go blokuje. Gwałtowny ostry ból przeszywa jego łopatkę, po czym rozlewa się po żebrach, kręgosłupie, lewym ramieniu i&nbsp;boku. River próbuje się odwrócić, unieść ręce, powstrzymać ból, lecz spadają na niego kolejne ciosy i&nbsp;chwilę później osuwa się na kolana, a&nbsp;ktoś nadal go dźga, raz za razem. Ubranie ma mokre i&nbsp;lepkie, coś ciepłego spływa mu po plecach. W&nbsp;płucach zatyka go tak, że nie może zaczerpnąć tchu.</p>

    <p class="calibre8">Leży z&nbsp;policzkiem przyciśniętym do zimnego asfaltu i&nbsp;na przemian traci i&nbsp;odzyskuje przytomność. Kiedy zamyka oczy, słyszy głos kobiety, ale jego mózg zasnuwa mgła, a&nbsp;plecy bolą go tak bardzo, że nie rozumie, co ona mówi. Jej głos przypomina fałszywą melodię: sylaby zlewają się, samogłoski brzmią jak szept. River porusza ustami i&nbsp;próbuje coś powiedzieć, lecz w&nbsp;jego płucach brakuje powietrza. Jest taki zmęczony. Tak bardzo, bardzo zmęczony. Ma nadzieję, że to Meg.</p>
  </section>
</div>


<div class="calibre1" id="calibre_link-58">
  <section type="chapter" role="doc-chapter" class="calibre">
    <h1 class="numer">Rozdział 51</h1>

    <h1 class="tytul">Bridget</h1>

    <p class="font-bold">Piątek, 20 października</p>

    <p class="tyt">Dzień czyjejś śmierci…</p>

    <p class="calibre8">Krew jest wszędzie. Na podeszwach butów Bridget, na dywanie, na kuchennej podłodze, na jej kurtce, bluzie, dłoniach, twarzy, nawet na włosach.</p>

    <p class="calibre8">&ndash;&nbsp;Dlaczego nikt mnie nie słucha? &ndash; zwraca się do pustego mieszkania, kiedy zdejmuje buty, kurtkę i&nbsp;bluzę i&nbsp;zanurza wszystko w&nbsp;zlewie pełnym wody z&nbsp;mydłem.</p>

    <p class="calibre8">Niesie mniejszą miskę na korytarz, klęka na podłodze i&nbsp;szoruje dywan tak zajadle, że obwisła skóra na jej ramionach faluje.</p>

    <p class="calibre8">&ndash;&nbsp;Mówiłam mu. Ostrzegałam go.</p>

    <p class="calibre8">Kiedy po plamie nie ma już śladu, wstaje, wylewa wodę do toalety, po czym wraca do kuchni i&nbsp;stawia miskę obok zlewu.</p>

    <p class="calibre8">&ndash;&nbsp;Nikt niczego mi nie mówi! &ndash; krzyczy, zdejmując z&nbsp;szafy walizkę. &ndash; Nikt. Mi. Nic. Nie. Mówi!</p>

    <p class="calibre8">Przechodzi z&nbsp;pokoju do pokoju, wybiera rzeczy, które mogą jej się przydać, układa je na rękach, a&nbsp;potem wrzuca do walizki.</p>

    <p class="calibre8">&ndash;&nbsp;Czy powiedziałeś mi, że idziesz na spotkanie z&nbsp;Charlotte, River? Nie, nie powiedziałeś! &ndash; Chowa laptop do torby. &ndash; Ty głupi, głupi człowieku!</p>

    <p class="calibre8">Idzie przez korytarz do kuchni, żeby sprawdzić swój telefon.</p>

    <p class="calibre8">&ndash;&nbsp;Co jest ze mną nie tak?! &ndash; krzyczy. &ndash; Nikt mnie nie słucha i&nbsp;nikt nie mówi mi prawdy!</p>
  </section>
</div>


<div class="calibre1" id="calibre_link-59">
  <section type="chapter" role="doc-chapter" class="calibre">
    <h1 class="numer">Rozdział 52</h1>

    <h1 class="tytul">Lucy</h1>

    <p class="font-bold">Piątek, 20 października</p>

    <p class="tyt">Dzień czyjejś śmierci…</p>

    <p class="calibre8">Dopiero gdy Alex zjeżdża z&nbsp;autostrady M25, Lucy przypomina sobie o&nbsp;swoim telefonie. Odkąd w&nbsp;zatoczce w&nbsp;Devon zamieniły się miejscami, przez większość drogi powrotnej albo rozmawiały, albo zamyślone siedziały w&nbsp;ciszy.</p>

    <p class="calibre8">Alex na chwilę włączyła radio, ale zaraz je wyłączyła, bo irytował ją głos prowadzącego. Lucy się z&nbsp;nią zgodziła. Nie tylko ciało miała obolałe i&nbsp;posiniaczone; umysł i&nbsp;duszę też. Jej świat się załamał, podczas gdy inni spokojnie żyli sobie dalej.</p>

    <p class="calibre8">Na ekranie pojawiają się kolejne powiadomienia &ndash; jest ich tyle, że Lucy natychmiast żałuje, że w&nbsp;ogóle włączyła telefon. Są pełne troski wiadomości od Helen Corry (z&nbsp;którą po zniknięciu Lucy musiała się skontaktować policja), dziesiątki esemesów od innych nauczycieli, pytających, dlaczego nie ma jej w&nbsp;pracy, kilka zdjęć Lake District od mamy, która pytała, jak jej dziewczyński wyjazd (<em class="calibre4">Mam nadzieję, że dobrze się bawisz!</em>).</p>

    <p class="calibre8">&ndash;&nbsp;Alex… &ndash; mówi, gdy widzi nową wiadomość, od której włoski na rękach stają jej dęba.</p>

    <p class="calibre8">&ndash;&nbsp;Tak? &ndash; Alex nie odrywa wzroku od drogi. &ndash; O&nbsp;co chodzi?</p>

    <p class="calibre8">&ndash;&nbsp;To River. Napisał, że ktoś inny powinien był umrzeć.</p>

    <p class="calibre8">&ndash;&nbsp;Co? &ndash; Alex zerka na nią ze strachem w&nbsp;oczach. &ndash; Przeczytaj na głos. Całą wiadomość, słowo po słowie.</p>

    <p class="calibre8">&ndash;&nbsp;<em class="calibre4">Ktoś inny powinien był umrzeć</em>. To wszystko. Tylko tyle napisał. Nikt mu nie odpowiedział.</p>

    <p class="calibre8">&ndash;&nbsp;Ale my… Boże, chyba nie Bridget? Chyba nie chodzi mu o&nbsp;nią? Zakładałam…</p>

    <p class="calibre8">&ndash;&nbsp;Zaczekaj. Sprawdzę coś. &ndash; Lucy jeszcze raz przebiega wzrokiem wiadomości i&nbsp;stuka w&nbsp;imię Bridget. &ndash; River wysłał tę wiadomość o&nbsp;dwunastej pięćdziesiąt dziewięć i&nbsp;od tego czasu nie używał apki. Za to Bridget była aktywna… kilka minut temu. Przeczytała wiadomość, ale nie odpisała. To nie ona. &ndash; Chwyta się za serce. &ndash; Dzięki Bogu.</p>

    <p class="calibre8">&ndash;&nbsp;Zaraz. Skoro River i&nbsp;Bridget żyją, to kto zginął?</p>

    <p class="calibre8">&ndash;&nbsp;Nie wiem. &ndash; Lucy spogląda na telefon, jak gdyby liczyła, że odpowiedź pojawi się na ekranie. &ndash; Vanessa? Charlotte? Boże, mam nadzieję, że nie Meg.</p>

    <p class="calibre8">&ndash;&nbsp;Zadzwoń do Rivera! &ndash; mówi Alex.</p>

    <p class="calibre8">&ndash;&nbsp;Zadzwonię do Bridget &ndash; oznajmia w&nbsp;tej samej chwili Lucy.</p>

    <p class="calibre8">Wybiera połączenie głosowe na WhatsAppie i&nbsp;czeka, aż Bridget odbierze. Zegar na desce rozdzielczej pokazuje, że upływa minuta, potem następna.</p>

    <p class="calibre8">&ndash;&nbsp;Nie odbiera.</p>

    <p class="calibre8">&ndash;&nbsp;Rozłącz się i&nbsp;spróbuj zadzwonić do Rivera.</p>

    <p class="calibre8">Lucy stuka w&nbsp;imię Rivera i&nbsp;włącza tryb głośnomówiący, żeby Alex słyszała rozmowę.</p>

    <p class="calibre8">&ndash;&nbsp;Nic z&nbsp;tego. Nie można się połączyć.</p>

    <p class="calibre8">&ndash;&nbsp;Spróbuj zadzwonić normalnie, z&nbsp;telefonu. Może coś jest nie tak z&nbsp;apką?</p>

    <p class="calibre8">Od razu włącza się poczta głosowa.</p>

    <p class="calibre8">&ndash;&nbsp;River, tu Lucy &ndash; mówi Lucy po sygnale. &ndash; Właśnie dostałam twoją wiadomość. Jestem w&nbsp;samochodzie z&nbsp;Alex. Co się stało? Martwimy się. Proszę, oddzwoń, jak tylko będziesz mógł.</p>

    <p class="calibre8">&ndash;&nbsp;Co chcesz zrobić? &ndash; pyta Alex, gdy mijają znak drogowy z&nbsp;napisem <em class="calibre4">Edgware</em>. &ndash; Nadal zamierzasz jechać do siebie i&nbsp;wziąć paszport?</p>

    <p class="calibre8">Lucy się zastanawia. Z&nbsp;jednej strony jest tak przerażona, że chce kupić bilet lotniczy dokądś &ndash; dokądkolwiek &ndash; i&nbsp;uciec stąd jak najszybciej. Wie, że dopóki Marcus żyje, nigdy tak naprawdę nie będzie bezpieczna. Ale z&nbsp;drugiej nie może tak po prostu wyjechać z&nbsp;kraju, kiedy przyjaciele mają kłopoty. Ktoś zginął, a&nbsp;Bridget i&nbsp;River nie odbierają telefonów. Nie może zostawić Alex, która i&nbsp;bez tego ma dość problemów.</p>

    <p class="calibre8">&ndash;&nbsp;River poszedł na spotkanie z&nbsp;Charlotte w&nbsp;Primrose Hill &ndash; mówi Alex. &ndash; A&nbsp;jeśli… jeśli zjawiła się Vanessa, doszło do awantury i&nbsp;Vanessa nie żyje?</p>

    <p class="calibre8">&ndash;&nbsp;Może tak być, ale… &ndash; Lucy namyśla się przez chwilę. &ndash; Ale dlaczego napisałby, że ktoś inny powinien był umrzeć?</p>

    <p class="calibre8">&ndash;&nbsp;Bo to miało być któreś z&nbsp;nas? &ndash; podsuwa niepewnie Alex, również nie rozumiejąc, co się dzieje. &ndash; I&nbsp;czy River napisałby coś takiego, gdyby ją zabił? Gdyby to Meg zginęła, byłby zbyt zdruzgotany, żeby odebrać telefon.</p>

    <p class="calibre8">&ndash;&nbsp;A&nbsp;może Bridget zabiła Charlotte?</p>

    <p class="calibre8">Wymieniają spojrzenia.</p>

    <p class="calibre8">&ndash;&nbsp;Cholera &ndash; rzuca Lucy.</p>

    <p class="calibre8">&ndash;&nbsp;Aha.</p>

    <p class="calibre8">Światła Londynu przemykają za oknami samochodu, gdy do Lucy dociera znaczenie słów Alex. Bridget bardzo ich wspierała, ale każdy ma swoje granice i&nbsp;Lucy, Bóg jej świadkiem, wie to najlepiej. Czuje ukłucie zazdrości: Bridget zabiła swoją dręczycielkę, podczas gdy ona nie potrafiła nawet pociągnąć za spust.</p>

    <p class="calibre8">&ndash;&nbsp;Zanim wyjechałam z&nbsp;Londynu &ndash; głos Alex wyrywa ją z&nbsp;zamyślenia &ndash; River powiedział mi, że wiele z&nbsp;tego, co mówiła Bridget, nie ma sensu. Skłamała co do daty swoich urodzin wtedy w&nbsp;kościele, kiedy doręczono nam wiązankę. A&nbsp;Charlotte wcale nie pracuje w&nbsp;kwiaciarni, tylko jest stand-uperką. Bridget była pracownicą techniczną w&nbsp;klubie komediowym, jak twierdzi, i&nbsp;tam się poznały.</p>

    <p class="calibre8">&ndash;&nbsp;Co?</p>

    <p class="calibre8">&ndash;&nbsp;No właśnie. &ndash; Alex sięga do pokrętła na desce rozdzielczej i&nbsp;przykręca ogrzewanie. Gorące powietrze leciało z&nbsp;nawiewników, odkąd wyjechały z&nbsp;Devon. &ndash; Zapytałam ją o&nbsp;to, gdy jechałyśmy do Devon, na co odparła, że przez lata zajmowała się różnymi rzeczami.</p>

    <p class="calibre8">&ndash;&nbsp;Kłamała?</p>

    <p class="calibre8">&ndash;&nbsp;Może.</p>

    <p class="calibre8">&ndash;&nbsp;Ale czy Charlotte nie przyszła do jej kwiaciarni i&nbsp;nie zrobiła awantury? &ndash; przypomina Lucy.</p>

    <p class="calibre8">&ndash;&nbsp;Tak twierdzi Bridget.</p>

    <p class="calibre8">&ndash;&nbsp;Ale po co by kłamała? Jaki to miałoby sens?</p>

    <p class="calibre8">&ndash;&nbsp;Chciała zwrócić na siebie uwagę?</p>

    <p class="calibre8">&ndash;&nbsp;Jeśli tak, to ma nieźle nasrane w&nbsp;głowie. Jak potrzebujesz uwagi, to wyjdź na scenę na wakacjach i&nbsp;weź udział w&nbsp;karaoke albo… &ndash; Lucy urywa i&nbsp;zastanawia się przez chwilę.</p>

    <p class="calibre8">Nie pasuje jej to, że Bridget nie jest osobą, za którą się podaje. Woziła Alex wszędzie i&nbsp;próbowała namierzyć jej stalkera, poświęciła grupie dużo więcej czasu niż którekolwiek z&nbsp;nich.</p>

    <p class="calibre8">&ndash;&nbsp;No to gdzie jedziemy? Do ciebie, do Rivera czy do Bridget? &ndash; pyta Alex.</p>

    <p class="calibre8">&ndash;&nbsp;Do Rivera. To on wysłał wiadomość.</p>

    <p class="calibre8">&ndash;&nbsp;Przypomnij mi adres.</p>

    <p class="calibre8">&ndash;&nbsp;Chaplin Road, Willesden.</p>

    <p class="calibre8">&ndash;&nbsp;Wpiszesz w&nbsp;Google Maps? &ndash; Alex wskazuje swoją komórkę, nadal podłączoną do ładowarki. &ndash; I&nbsp;sprawdź, czy dostałam wiadomość od Sama.</p>

    <p class="calibre8">&ndash;&nbsp;Chyba nie boisz się, że…</p>

    <p class="calibre8">&ndash;&nbsp;Nie. River nie napisałby czegoś takiego, gdyby… gdyby tak się stało, ale… &ndash; Milknie, ale Lucy domyśla się, co chciała powiedzieć.</p>

    <p class="calibre8">Jak na kogoś, kto tak rozpaczliwie stara się nie zakochać, Alex zależy na Samie bardziej, niż jest w&nbsp;stanie przyznać przed samą sobą.</p>

    <p class="calibre8">&ndash;&nbsp;Tak. Napisał. &ndash; Lucy otwiera WhatsAppa i&nbsp;jej palec zawisa nad imieniem Sama. &ndash; Mam ci przeczytać?</p>

    <p class="calibre8">&ndash;&nbsp;Tak. Nie. Nie wiem, kurwa. Powiedz tylko, czy nic mu nie jest.</p>

    <p class="calibre8">&ndash;&nbsp;Nie, ale martwi się o&nbsp;ciebie. To dziwne, ale myśli, że jesteś w&nbsp;Birmingham. Chcesz, żebym mu odpisała?</p>

    <p class="calibre8">&ndash;&nbsp;Możesz mu napisać, że wracam do Londynu i&nbsp;zadzwonię później?</p>

    <p class="calibre8">Kiedy Lucy pisze odpowiedź, na ekranie pojawia się kolejna wiadomość od Sama.</p>

    <p class="sms2">Właśnie widziałem na Twitterze, że w&nbsp;Primrose Hill jakiś wysoki, szczupły mężczyzna po dwudziestce, w&nbsp;okularach i&nbsp;z&nbsp;kręconymi włosami, został wielokrotnie dźgnięty nożem. To było w&nbsp;porze lunchu. Nie chcę cię martwić &ndash; przez całą tę sytuację ze stalkingiem stałem się nerwowy &ndash; ale twój przyjaciel River jest cały i&nbsp;zdrowy, tak? Pytam, bo pasuje do opisu. Mam nadzieję, że niepotrzebnie się denerwuję. W&nbsp;Londynie są tysiące gości, którzy tak wyglądają. Zadzwoń! Proszę. xx</p>

    <p class="calibre8">Lucy wydaje z&nbsp;siebie stłumiony okrzyk i&nbsp;Alex spogląda na nią.</p>

    <p class="calibre8">&ndash;&nbsp;Co się dzieje?</p>

    <p class="calibre8">Lucy ponownie czyta wiadomość, tym razem wolniej. Serce wali jej jak szalone. Sam musiał się pomylić. To na pewno zbieg okoliczności.</p>

    <p class="calibre8">&ndash;&nbsp;Mówiłaś, że gdzie River miał się spotkać z&nbsp;Charlotte?</p>

    <p class="calibre8">&ndash;&nbsp;W&nbsp;Primrose Hill. Czemu pytasz?</p>

    <p class="calibre8">&ndash;&nbsp;Cholera, cholera. &ndash; Lucy łzy napływają do oczu i&nbsp;zakrywa usta dłonią, próbując powstrzymać szloch, który wstrząsa jej ciałem.</p>

    <p class="calibre8">&ndash;&nbsp;O&nbsp;co chodzi? Lucy, co się stało?</p>

    <p class="calibre8">Lucy słyszy panikę w&nbsp;głosie Alex, lecz nie jest w&nbsp;stanie wydusić z&nbsp;siebie słowa. W&nbsp;wiadomości nie ma informacji o&nbsp;tym, czy zaatakowany mężczyzna przeżył, czy nie, ale River nie mógł umrzeć, nie po tym wszystkim, o&nbsp;co walczyli.</p>

    <p class="calibre8">&ndash;&nbsp;Lucy! &ndash; Alex wyrywa jej telefon z&nbsp;ręki, zerka na ekran i&nbsp;klnie pod nosem, kiedy jakiś samochód zajeżdża jej drogę. Oddaje komórkę. &ndash; Nie dam rady przeczytać, jest za długa. Do kurwy nędzy, po prostu powiedz mi, co się stało, bo zaraz zwariuję.</p>

    <p class="calibre8">Między jednym nierównym oddechem a&nbsp;drugim Lucy opowiada jej, co przeczytała, i&nbsp;patrzy, jak krew odpływa z&nbsp;twarzy przyjaciółki.</p>

    <p class="calibre8">&ndash;&nbsp;Nie. &ndash; Alex zaciska palce na kierownicy. &ndash; To nieprawda. To nie może być prawda. River żyje i&nbsp;nic mu nie jest. Wysłał nam przecież wiadomość, że zginęła niewłaściwa osoba. Ktoś inny nie żyje. Jemu nic nie jest.</p>

    <p class="calibre8">&ndash;&nbsp;Tak, tak &ndash; mówi Lucy. Żałuje, że nie odpisała Samowi albo nie wyszukała informacji o&nbsp;ataku w&nbsp;Primrose Hill, zanim się rozpłakała. &ndash; Może doszło do jakiejś bójki i… i… River zabił Vanessę. Musiał działać w&nbsp;samoobronie, bo pewnie go dźgnęła, a&nbsp;potem napisał do nas… &ndash; Urywa, bo sama nie wierzy w&nbsp;takie wyjaśnienie.</p>

    <p class="calibre8">Dlaczego Vanessa miałaby być niewłaściwą osobą? I&nbsp;jak River mógł ją zabić, skoro sam został wielokrotnie dźgnięty? Czy on żyje? Nie mogły tak po prostu go stracić, to niemożliwe.</p>

    <p class="calibre8">Siedząca obok Alex jest dziwnie sztywna i&nbsp;nieruchoma, ledwie oddycha, wzrok ma szklisty, wbity w&nbsp;drogę.</p>

    <p class="calibre8">&ndash;&nbsp;Musimy się skontaktować z&nbsp;Meg &ndash; mówi Lucy. &ndash; Ona będzie wiedziała, co się stało. Wiesz, gdzie pracuje?</p>

    <p class="calibre8">Alex nie odpowiada. Wygląda na pogrążoną w&nbsp;myślach. Albo we wspomnieniach. Lucy nie wie, o&nbsp;co chodzi, ale ma ochotę wysiąść, bo atmosfera w&nbsp;samochodzie robi się ciężka i&nbsp;napięta.</p>

    <p class="calibre8">&ndash;&nbsp;Bridget &ndash; mówi nagle Alex i&nbsp;Lucy aż się wzdryga.</p>

    <p class="calibre8">Gdzieś za nimi rozlega się wściekłe trąbienie, gdy Ford zjeżdża gwałtownie na prawy pas.</p>

    <p class="calibre8">&ndash;&nbsp;Zatrzymaj się! &ndash; krzyczy Lucy. &ndash; Myślę, że powinnyśmy zadzwonić do Sama i…</p>

    <p class="calibre8">&ndash;&nbsp;Coś tu się nie zgadza &ndash; odzywa się cicho Alex, jak gdyby mówiła do siebie. &ndash; Kłamstwa, Charlotte, zniknięcie zeszłej nocy, wiadomość o&nbsp;tym, że umarła niewłaściwa osoba, to, że ona nie odbiera telefonu.</p>

    <p class="calibre8">&ndash;&nbsp;Ale… co z&nbsp;Riverem?</p>

    <p class="calibre8">&ndash;&nbsp;Właśnie dlatego jedziemy do Bridget. &ndash; Alex posyła Lucy wymowne spojrzenie. &ndash; Cokolwiek wydarzyło się w&nbsp;Primrose Hill, ona ma z&nbsp;tym coś wspólnego.</p>

    <p class="calibre8">&ndash;&nbsp;Myślisz, że to ona go zaatakowała! &ndash; Lucy patrzy na nią z&nbsp;niedowierzaniem.</p>

    <p class="calibre8">Bridget? Zadźgała Rivera? To niemożliwe. Nawet jeśli River grzebał w&nbsp;jej życiu. Alex dodała dwa do dwóch i&nbsp;wyszło jej sześć.</p>

    <p class="calibre8">&ndash;&nbsp;Tak. Nie. Nie wiem. Może Bridget zaatakowała Charlotte, a&nbsp;River próbował ją powstrzymać. Może to Vanessa. Nie wiem, kurwa, ale założę się, że Bridget zna odpowiedź.</p>

    <p class="calibre8">Słysząc nutę przerażenia w&nbsp;jej głosie, Lucy ma ochotę się rozpłakać. Ich przyjaciel został dźgnięty, a&nbsp;Alex, zamiast się z&nbsp;tym pogodzić, trwa gdzieś pomiędzy wyparciem a&nbsp;oskarżeniami. Zaczyna świrować.</p>

    <p class="calibre8">&ndash;&nbsp;Nie musisz jechać. &ndash; Alex zerka na Lucy. &ndash; Mogę cię podrzucić gdzieś, gdzie będziesz bezpieczna.</p>

    <p class="calibre8">&ndash;&nbsp;Nie. &ndash; Lucy zdecydowanie kręci głową. &ndash; Jadę z&nbsp;tobą.</p>

    <p class="calibre8">Cokolwiek Alex zamierza powiedzieć czy zrobić, kiedy dotrą do Bridget, Lucy nie zostawi jej z&nbsp;tym samej.</p>
  </section>
</div>


<div class="calibre1" id="calibre_link-60">
  <section type="chapter" role="doc-chapter" class="calibre">
    <h1 class="numer">Rozdział 53</h1>

    <h1 class="tytul">Alex</h1>

    <p class="font-bold">Piątek, 20 października</p>

    <p class="tyt">Dzień czyjejś śmierci…</p>

    <p class="calibre8">Alex czuje, jak wzbiera w&nbsp;niej wściekłość, i&nbsp;wali pięścią w&nbsp;drzwi Bridget.</p>

    <p class="calibre8">&ndash;&nbsp;Bridget! Otwórz!</p>

    <p class="calibre8">Dobija się tak od kilku minut, ale Bridget nie daje znaku życia.</p>

    <p class="calibre8">&ndash;&nbsp;Zaczekaj chwilę. &ndash; Lucy klęka i&nbsp;uchyla klapkę na listy w&nbsp;drzwiach. &ndash; Bridget! Tu Lucy i&nbsp;Alex! Martwimy się o&nbsp;ciebie i&nbsp;chcemy mieć pewność, że nic ci nie jest. &ndash; Czeka, nasłuchuje i&nbsp;dodaje po chwili: &ndash; Mamy złe wieści o&nbsp;Riverze. Proszę, Bridget! Otwórz drzwi. &ndash; Po chwili szepcze, dźwigając się z&nbsp;ziemi: &ndash; Jest w&nbsp;domu. Już idzie.</p>

    <p class="calibre8">Drzwi się otwierają i&nbsp;staje w&nbsp;nich Bridget, w&nbsp;butach i&nbsp;niezapiętej kurtce. Minę ma udręczoną, w&nbsp;ręce trzyma klucz.</p>

    <p class="calibre8">&ndash;&nbsp;O&nbsp;co ten hałas? Boże, Lucy… &ndash; Wyciąga ramiona i&nbsp;obejmuje ją. &ndash; Alex, zabrałaś ją stamtąd, dzięki Bogu.</p>

    <p class="calibre8">Na pewno nie dzięki tobie, myśli Alex, ale nie mówi tego na głos. Patrzy ponad ramieniem Bridget, w&nbsp;głąb korytarza, i&nbsp;zauważa walizkę oraz torbę na laptop opartą o&nbsp;ścianę. Czyżby Bridget gdzieś się wybierała? Jeszcze jeden powód, żeby jej nie ufać.</p>

    <p class="calibre8">&ndash;&nbsp;Wyjeżdżasz gdzieś? &ndash; pyta Alex.</p>

    <p class="calibre8">Bridget podąża za jej spojrzeniem.</p>

    <p class="calibre8">&ndash;&nbsp;A, to. Tak. Alex, bardzo przepraszam, że zniknęłam. Dostałam wiadomość z&nbsp;Hull, że mój ojciec zachorował i&nbsp;że jest z&nbsp;nim naprawdę źle.</p>

    <p class="calibre8">Alex patrzy na nią i&nbsp;nie może uwierzyć w&nbsp;tak bezczelne kłamstwa prosto w&nbsp;oczy. Nie wie, dlaczego Bridget ulotniła się w&nbsp;środku nocy, ale jest gotowa pójść o&nbsp;zakład, że nie ma to nic wspólnego z&nbsp;umierającym ojcem. I&nbsp;wciąż jeszcze nie zapytała o&nbsp;Rivera.</p>

    <p class="calibre8">&ndash;&nbsp;Miałyśmy uratować Lucy. Mogła tam zginąć.</p>

    <p class="calibre8">&ndash;&nbsp;Ale nie zginęłaś, prawda? &ndash; Bridget posyła Lucy dziwny, krzywy uśmiech, Alex jednak jeszcze z&nbsp;nią nie skończyła.</p>

    <p class="calibre8">Nie wypuści jej za próg, dopóki ona nie wyzna prawdy.</p>

    <p class="calibre8">&ndash;&nbsp;Dlaczego mnie nie szukałaś? &ndash; dopytuje. &ndash; Ani nie wysłałaś wiadomości?</p>

    <p class="calibre8">&ndash;&nbsp;Wysłałam. &ndash; Bridget wygląda na oburzoną. &ndash; Napisałam, żebyś poszła do Chagford i&nbsp;stamtąd pojechała taksówką na dworzec w&nbsp;Exeter.</p>

    <p class="calibre8">&ndash;&nbsp;Nie dostałam tej wiadomości. Pokaż mi swój telefon.</p>

    <p class="calibre8">Bridget zerka na zegarek.</p>

    <p class="calibre8">&ndash;&nbsp;Boże, już ta godzina. Muszę się zbierać, żeby zdążyć na pociąg.</p>

    <p class="calibre8">&ndash;&nbsp;Słyszałaś o&nbsp;Riverze? &ndash; pyta Lucy i&nbsp;łzy napływają jej do oczu.</p>

    <p class="calibre8">Bridget dotyka ręką szyi, jakby zaciskała palce na nieistniejącym sznurze pereł.</p>

    <p class="calibre8">&ndash;&nbsp;Nie. Co się stało? Nic mu nie jest?</p>

    <p class="calibre8">&ndash;&nbsp;Sam wysłał mi wiadomość, że ktoś podobny do Rivera został dźgnięty w&nbsp;Primrose Hill &ndash; mówi Alex.</p>

    <p class="calibre8">&ndash;&nbsp;Widziałaś wiadomość o&nbsp;tym, że umarła niewłaściwa osoba? &ndash; pyta Lucy.</p>

    <p class="calibre8">&ndash;&nbsp;Umarła? River nie żyje? &ndash; Bridget z&nbsp;przerażeniem spogląda to na Lucy, to na Alex.</p>

    <p class="calibre8">Trzeba przyznać, że wydaje się szczerze poruszona. Raczej nie zaskoczyło jej to, że River został dźgnięty, ale wygląda na autentycznie zszokowaną, że mógł nie przeżyć. Co oznacza, że albo to ona go dźgnęła, albo widziała, jak to się stało.</p>

    <p class="calibre8">&ndash;&nbsp;Mogę skorzystać z&nbsp;toalety? &ndash; pyta Alex. &ndash; Nie sikałam, odkąd wyjechałyśmy z&nbsp;Devon. &ndash; Już chce wejść do środka, ale Bridget zastępuje jej drogę.</p>

    <p class="calibre8">&ndash;&nbsp;Wybacz, ale naprawdę muszę lecieć. Obiecałam… obiecałam siostrze, że przyjadę jak najszybciej.</p>

    <p class="calibre8">&ndash;&nbsp;A&nbsp;ja zaraz się posikam, jeśli nie pozwolisz mi skorzystać z&nbsp;toalety.</p>

    <p class="calibre8">Bridget się nie rusza i&nbsp;zdezorientowana Lucy patrzy na nią z&nbsp;niepokojem.</p>

    <p class="calibre8">&ndash;&nbsp;Przykro mi z&nbsp;powodu twojego taty &ndash; mówi po chwili i&nbsp;ujmuje Bridget za rękę, tak że Alex ma wystarczająco dużo miejsca, żeby wślizgnąć się do środka.</p>

    <p class="calibre8">&ndash;&nbsp;Drugie drzwi po lewej! &ndash; woła za nią Bridget. &ndash; Nie siedź tam za długo.</p>

    <p class="calibre8">W korytarzu Alex odwraca się jeszcze i&nbsp;rzuca bezgłośnie: „Zagaduj ją”, na co Lucy marszczy brwi.</p>

    <p class="calibre8">Drzwi po lewej stronie są zamknięte, a&nbsp;na dywanie przed nimi Alex dostrzega mokrą plamę. Po prawej widzi otwarte drzwi do salonu. Mijając je, zwalnia, ale w&nbsp;środku nie ma nic ciekawego. Mija kolejne zamknięte drzwi (prawdopodobnie do łazienki) i&nbsp;idzie do dwóch pokoi na końcu korytarza.</p>

    <p class="calibre8">Kiedy podchodzi do tego po prawej stronie, słyszy kaszlnięcie. To Lucy ostrzega ją, że wraz z&nbsp;Bridget weszły do mieszkania. Słyszy trzask zamykanych drzwi, ale nie szczęk klucza w&nbsp;zamku. Widać Bridget naprawdę się spieszy. Alex wpada do sypialni i&nbsp;chłonie szczegóły jej życia: podwójne łóżko, kwiecista kołdra, szafa, regał z&nbsp;książkami (głównie true crime, choć dostrzega też kilka powieści), rośliny doniczkowe, oprawiony w&nbsp;ramę plakat z&nbsp;<em class="calibre4">Króla rozrywki</em>, opakowanie paracetamolu, lampka na stoliku nocnym. Nic więcej. Otwiera szafę i&nbsp;patrzy na rząd ubrań i&nbsp;ustawione pod nimi buty. Nie zauważa niczego dziwnego i&nbsp;nic nie wzbudza jej podejrzeń. Wszystko jest bardzo kobiece i&nbsp;ładne. Nie ma jednak żadnych rzeczy należących do Gary’ego. Ciekawe, gdzie je trzyma.</p>

    <p class="calibre8">&ndash;&nbsp;Nie możesz tam wejść &ndash; słyszy głos Bridget. &ndash; Kuchnia jest zalana. Jeśli zaczekasz w&nbsp;salonie, przyniosę ci wody. Nie ma sensu, żebyśmy obie zmoczyły stopy.</p>

    <p class="calibre8">Alex kontynuuje poszukiwania. Świadoma, że kończy jej się czas, przetrząsa komodę, ale nie znajduje nic poza bielizną, swetrami, koszulkami i&nbsp;szkatułkami z&nbsp;biżuterią, wciśniętymi pod sterty skarpet. Bridget najwyraźniej boi się, że mogłaby zostać okradziona, ale przecież to nie zbrodnia. Alex jeszcze raz rozgląda się po pokoju i&nbsp;zatrzymuje wzrok na wiklinowym koszu w&nbsp;nogach łóżka. Jest pełen śmieci, lecz to nie one przykuły jej uwagę. Między zużytymi chusteczkami i&nbsp;pudełkiem po cieniach do powiek dostrzega dwa opakowania po nadajnikach. Dwa? Alex zagląda do kosza i&nbsp;wyciąga paragon.</p>

    <p class="calibre8">Pod widniejącą na górze nazwą sklepu z&nbsp;oprogramowaniem szpiegującym wyszczególniono zakupiony towar i&nbsp;datę jego nabycia &ndash; czternasty października. Tego dnia w&nbsp;Highgate Wood River dał każdej z&nbsp;nich nadajnik. Po co Bridget poszła do sklepu i&nbsp;kupiła jeszcze jeden? Do czego był jej potrzebny?</p>

    <p class="calibre8">Chowa paragon do kieszeni i&nbsp;biegnie przez korytarz do drugiej sypialni. To pokój mężczyzny, sądząc po zapachu i&nbsp;nielicznych rzeczach, które tu są. Na ścianach nie ma żadnych obrazów, a&nbsp;jedyne elementy wystroju to szczotka do włosów, dezodorant i&nbsp;garść monet. Podobnie jak w&nbsp;pokoju Bridget, tutaj też są szafa, komoda i&nbsp;pękaty worek na brudne ubrania. Bridget i&nbsp;Gary może i&nbsp;są małżeństwem, ale raczej nie tradycyjnym. Śpią nawet w&nbsp;osobnych pokojach.</p>

    <p class="calibre8">&ndash;&nbsp;Alex! &ndash; Głos Bridget rozbrzmiewa niepokojąco blisko. &ndash; Naprawdę muszę już iść.</p>

    <p class="calibre8">Stoi nieco dalej, przed drzwiami do łazienki. Alex nie wie, co robić. Nie może krzyknąć, że już wychodzi, bo będzie wiadomo, że nie ma jej w&nbsp;łazience. Ale jeśli nie odpowie, Bridget nabierze podejrzeń.</p>

    <p class="calibre8">&ndash;&nbsp;Bridget! &ndash; Alex słyszy głos Lucy. &ndash; Możesz mi powiedzieć, co to za roślina?</p>

    <p class="calibre8">&ndash;&nbsp;Która?</p>

    <p class="calibre8">&ndash;&nbsp;Ta z&nbsp;szerokimi liśćmi. Kupię sobie taką do siebie.</p>

    <p class="calibre8">Ich głosy cichną. Dzięki Bogu, Lucy prowadzi Bridget z&nbsp;powrotem do salonu. Do przeszukania zostały jeszcze dwa pomieszczenia &ndash; łazienka i&nbsp;kuchnia &ndash; i&nbsp;instynkt podpowiada Alex, żeby najpierw zajrzała do tej drugiej. Naprawdę jest zalana czy może istnieje inny powód, dlaczego Bridget nie pozwoliła Lucy tam wejść?</p>

    <p class="calibre8">Zbliżając się do kuchni, słyszy Bridget tłumaczącą Lucy, jak ważne jest, żeby podlewać marantę deszczówką. Przez otwarte drzwi salonu Alex widzi profil twarzy Bridget.</p>

    <p class="calibre8">Powoli naciska klamkę kuchennych drzwi i&nbsp;wchodzi do małego białego pomieszczenia. Stoi bez ruchu i&nbsp;rozgląda się dookoła. Serce wali jej jak szalone, podczas gdy mózg próbuje ogarnąć cały ten widok. Podłoga nie jest zalana, ale jest wilgotna &ndash; na płytkach krew miesza się z&nbsp;wodą. Alex widzi plamy krwi na blatach, zabarwioną na czerwono gąbkę do mycia naczyń i&nbsp;zlew pełen czerwonej wody, w&nbsp;której pływa jakieś ubranie. Patrzy w&nbsp;milczeniu, w&nbsp;głowie ma pustkę, jakby nagle pierzchły z&nbsp;niej wszystkie myśli.</p>

    <p class="calibre8">&ndash;&nbsp;Nie! Alex, przestań! &ndash; Bridget wpada do kuchni i&nbsp;odpycha ją na bok. &ndash; Wyjdź! Wynoś się! Wynoś się!</p>

    <p class="calibre8">&ndash;&nbsp;Co jest, do cholery? &ndash; Alex czuje na ramieniu rękę Lucy, a&nbsp;zaraz potem słyszy stłumiony krzyk, gdy Lucy zagląda do kuchni. &ndash; O&nbsp;Boże. Bridget, ciebie też napadli? Skąd tu tyle krwi?</p>

    <p class="calibre8">Alex cofa się o&nbsp;krok i&nbsp;wypycha Lucy na korytarz.</p>

    <p class="calibre8">&ndash;&nbsp;Nikt jej nie napadł. Prawda, Bridget?</p>

    <p class="calibre8">&ndash;&nbsp;Ja… ja… &ndash; Bridget wodzi dookoła oszalałym wzrokiem, spogląda to na Alex, to na zlew, to na stojący przy kuchence stojak na noże. &ndash; Ja… to nie tak, jak wam się wydaje.</p>

    <p class="calibre8">&ndash;&nbsp;A&nbsp;jak? &ndash; pyta Alex.</p>

    <p class="calibre8">Nagle ogarnia ją dziwny spokój. Zupełnie jakby utknęła we śnie.</p>

    <p class="calibre8">&ndash;&nbsp;Bo… Bo… &ndash; Bridget podchodzi do stojaka na noże i&nbsp;zaciska palce na blacie za plecami. Przestała rozglądać się nerwowo i&nbsp;cała jej uwaga skupiona jest na Alex. &ndash; Bo zdarzył się wypadek.</p>

    <p class="calibre8">&ndash;&nbsp;Jaki znowu wypadek? &ndash; pyta Alex.</p>

    <p class="calibre8">Wykluczone, żeby dopadła do stojaka przed Bridget, a&nbsp;nie ma pod ręką nic, co mogłoby jej posłużyć za broń. Jeśli tamta rzuci się na nią z&nbsp;nożem, Alex będzie musiała uciekać. I&nbsp;to szybko.</p>

    <p class="calibre8">&ndash;&nbsp;Taki, który nie powinien był się zdarzyć.</p>

    <p class="calibre8">&ndash;&nbsp;Dlaczego, Bridget? &ndash; Nie odpuszcza i&nbsp;delikatnie popycha Lucy, dając jej znać, żeby wyszła z&nbsp;mieszkania. Ale Lucy kręci głową. Nigdzie się nie wybiera. &ndash; Bo River odkrył, że jesteś oszustką? Musiałaś go uciszyć?</p>

    <p class="calibre8">&ndash;&nbsp;Nie jestem oszustką. I&nbsp;niczego nie ukrywam.</p>

    <p class="calibre8">&ndash;&nbsp;To ty wysłałaś wiadomość, prawda? Z&nbsp;telefonu Rivera, zaraz po tym, jak na niego napadłaś? To ty wysłałaś wiązankę na pogrzeb Natalie? Kto w&nbsp;takim razie miał umrzeć?</p>

    <p class="calibre8">&ndash;&nbsp;Nie wiem, o&nbsp;co ci chodzi. &ndash; Bridget robi kolejny krok w&nbsp;stronę stojaka z&nbsp;nożami.</p>

    <p class="calibre8">&ndash;&nbsp;Dzwonię na policję &ndash; oznajmia Lucy.</p>

    <p class="calibre8">W tej samej chwili Bridget rzuca się w&nbsp;stronę stojaka i&nbsp;błyskawicznie wyjmuje z&nbsp;niego piętnastocentymetrowe ostrze.</p>

    <p class="calibre8">&ndash;&nbsp;Odsuń się. &ndash; Kieruje nóż w&nbsp;stronę Alex i&nbsp;zmusza ją, żeby się cofnęła.</p>

    <p class="calibre8">Lucy chwyta Alex za ramię, szarpnięciem wyciąga ją na korytarz i&nbsp;staje przed nią.</p>

    <p class="calibre8">&ndash;&nbsp;Nie musisz tego robić. Możemy… możemy ci pomóc.</p>

    <p class="calibre8">Alex próbuje ją odepchnąć, ale Lucy ani myśli ustępować.</p>

    <p class="calibre8">&ndash;&nbsp;Jak? &ndash; Na czole Bridget perli się pot, twarz ma purpurową. &ndash; Jak którakolwiek z&nbsp;was może mi pomóc? Nic o&nbsp;mnie nie wiecie. Nic.</p>

    <p class="calibre8">&ndash;&nbsp;To nie…</p>

    <p class="calibre8">&ndash;&nbsp;Nie w&nbsp;porządku? &ndash; warczy Bridget. &ndash; Nie w&nbsp;porządku jest to, że ktoś mówi, że zachowujesz się upiornie, kiedy chcesz mu pomóc, a&nbsp;potem na ciebie krzyczy i&nbsp;wyrzuca cię z&nbsp;domu. Kiedy robisz przyjazne gesty, a&nbsp;ludzie cię ignorują. Nie w&nbsp;porządku jest to, że River traktował mnie jak dziecko, a&nbsp;Lucy odrzuciła moją gościnność.</p>

    <p class="calibre8">&ndash;&nbsp;To moja wina. &ndash; Alex przesuwa się i&nbsp;staje obok Lucy. &ndash; Jeśli musisz się na kogoś złościć, to na mnie.</p>

    <p class="calibre8">&ndash;&nbsp;Żebyś wiedziała, że to twoja wina! &ndash; krzyczy Bridget. &ndash; Nie zasłużyłam na takie traktowanie. Ja… &ndash; Zauważa w&nbsp;dłoni Lucy komórkę. &ndash; Oddaj mi telefon! Połóż go na podłodze i&nbsp;przesuń do mnie.</p>

    <p class="calibre8">Lucy zerka na Alex i&nbsp;widząc, że ona kiwa głową, nachyla się i&nbsp;popycha go w&nbsp;stronę Bridget.</p>

    <p class="calibre8">&ndash;&nbsp;Żadnej policji. &ndash; Bridget miażdży telefon butem, aż szkło chrzęści pod podeszwą. &ndash; Same w&nbsp;kółko to powtarzałyście.</p>

    <p class="calibre8">Nie odrywając od nich wzroku, z&nbsp;nożem przed sobą, wycofuje się w&nbsp;stronę drzwi. Sięga po torbę z&nbsp;laptopem, przerzuca ją przez ramię i&nbsp;bierze walizkę. Idzie dalej tyłem, aż uderza piętą o&nbsp;drzwi. I&nbsp;wychodzi za próg.</p>

    <p class="calibre8">&ndash;&nbsp;Bridget! &ndash; woła za nią Alex. &ndash; Kto miał umrzeć?</p>

    <p class="calibre8">Bridget się zatrzymuje.</p>

    <p class="calibre8">&ndash;&nbsp;Kto? &ndash; powtarza Alex. &ndash; Powiedz!</p>

    <p class="calibre8">Bridget zapina kurtkę i&nbsp;patrzy na nią z&nbsp;dziwną miną.</p>

    <p class="calibre8">&ndash;&nbsp;Ty, Alex. Od początku to miałaś być ty.</p>

    <p class="calibre8">Zimny powiew wiatru wpada do mieszkania, kiedy Bridget zamyka drzwi. Alex drży i&nbsp;już rusza za nią.</p>

    <p class="calibre8">&ndash;&nbsp;Nie. &ndash; Lucy łapie ją za rękę. &ndash; Nie, skoro ona ma nóż. I&nbsp;nie po tym, co usłyszałaś. Musimy zadzwonić na policję. Ja nie mogłam się połączyć, ale tu jest telefon stacjonarny. &ndash; Wskazuje drzwi do salonu.</p>

    <p class="calibre8">Alex stoi w&nbsp;korytarzu, spogląda na mokrą plamę na dywanie i&nbsp;słucha, jak Lucy gorączkowo tłumaczy operatorowi, co się właśnie wydarzyło. Bridget chciała jej śmierci. Mokra plama pojawia jej się przed oczami i&nbsp;znika, gdy Alex próbuje zrozumieć to, co przed chwilą usłyszała. Dlaczego? Jaki był powód? Bridget twierdziła, że nigdy nie oglądała <em class="calibre4">Southern Lights</em>. Kłamała? A&nbsp;może chciała ją zabić z&nbsp;innej przyczyny? W&nbsp;sypialni Bridget musi być coś, co jakoś to wszystko wyjaśni. Na szafie leżała walizka, której Alex nie zdążyła sprawdzić; nie zajrzała też pod łóżko.</p>

    <p class="calibre8">Znowu drży, gdy kolejny powiew zimnego powietrza unosi włoski na jej przedramionach. Ktoś otworzył drzwi wejściowe. Alex odwraca się powoli, spodziewając się Bridget, a&nbsp;tymczasem widzi przed sobą Marcusa.</p>

    <p class="calibre8">Na jego palcu kołysze się breloczek.</p>

    <p class="calibre8">&ndash;&nbsp;Dobrze, że samochód babci nadal był w&nbsp;garażu, co? A&nbsp;wy myślałyście, że się mnie pozbyłyście.</p>
  </section>
</div>


<div class="calibre1" id="calibre_link-61">
  <section type="chapter" role="doc-chapter" class="calibre">
    <h1 class="numer">Rozdział 54</h1>

    <h1 class="tytul">Lucy</h1>

    <p class="font-bold">Piątek, 20 października</p>

    <p class="tyt">Dzień czyjejś śmierci…</p>

    <p class="calibre8">Lucy dzwoni na policję i&nbsp;opowiada o&nbsp;Bridget, kiedy słyszy, jak Alex wykrzykuje jej imię. To przenikliwy, ostrzegawczy krzyk, tak przesycony lękiem, że Lucy rzuca słuchawkę i&nbsp;wybiega z&nbsp;pokoju &ndash; prosto na Marcusa. Czas zwalnia i&nbsp;Lucy mruga gwałtownie, próbując pojąć, co właściwie widzi. To niemożliwe. Marcus nie może stać w&nbsp;drzwiach mieszkania Bridget. Jest w&nbsp;Devon, ranny. Twarz nadal ma zakrwawioną.</p>

    <p class="calibre8">Jej ciało reaguje szybciej niż umysł &ndash; i&nbsp;Lucy uchyla się przed ciosem. Odwraca się chwiejnie i&nbsp;opiera dłoń o&nbsp;ścianę, żeby odzyskać równowagę, po czym biegnie na drżących nogach. Pędzi w&nbsp;stronę Alex, która stoi w&nbsp;drugim końcu korytarza.</p>

    <p class="calibre8">&ndash;&nbsp;Broń. &ndash; Chwyta Alex za ramię. &ndash; Gdzie jest broń?</p>

    <p class="calibre8">&ndash;&nbsp;Nie tutaj. Jest w&nbsp;mojej torbie, w&nbsp;samochodzie.</p>

    <p class="calibre8">Lucy widzi swój strach odbity w&nbsp;oczach Alex. Marcus zamknął drzwi wejściowe i&nbsp;idzie w&nbsp;stronę ich obu. Pięści ma zaciśnięte, na twarzy krew. Lucy patrzy to na sypialnię Bridget, to na pokój Gary’ego, szukając wzrokiem czegoś, co mogłoby jej posłużyć za broń, ale widzi jedynie tapicerowane meble, książki i&nbsp;ubrania. Nie ma dokąd uciec: korytarz to ślepa uliczka, a&nbsp;mieszkanie jest na piątym piętrze. Muszą znaleźć pokój zamykany na klucz.</p>

    <p class="calibre8">Łapie Alex za rękę i&nbsp;ciągnie w&nbsp;stronę łazienki.</p>

    <p class="calibre8">&ndash;&nbsp;Szybko! &ndash; mówi.</p>

    <p class="calibre8">Marcus ryczy z&nbsp;wściekłości, widząc, co zamierzają, i&nbsp;zrywa się do biegu. Lucy krzyczy z&nbsp;przerażenia i&nbsp;przyspiesza. Zdyszana Alex biegnie za nią. Dwa metry, półtora, metr. Lucy naciska klamkę. Marcus jest niecały metr za nią.</p>

    <p class="calibre8">&ndash;&nbsp;Wchodź!</p>

    <p class="calibre8">Lucy wpycha Alex do łazienki i&nbsp;szybko sama wślizguje się do środka, po czym przyciska dłonie do malowanego drewna, próbując zamknąć drzwi, ale stawiają opór. Marcus jest po drugiej stronie i&nbsp;napiera na nie od zewnątrz. Pchnięte gwałtownie, uderzają ją w&nbsp;nos. Przez chwilę ma wrażenie, że w&nbsp;jej mózgu doszło do zwarcia i&nbsp;uleciały z&nbsp;niego wszystkie myśli. Wzrok ma zamglony, do oczu napływają jej łzy, twarz pulsuje bólem, krew cieknie jej z&nbsp;nosa, kapie na usta i&nbsp;brodę.</p>

    <p class="calibre8">&ndash;&nbsp;Pchaj! &ndash; krzyczy jej do ucha Alex i&nbsp;Lucy na oślep pcha drzwi ramieniem.</p>

    <p class="calibre8">Stopy ślizgają jej się na wykładanej płytkami podłodze, kiedy zaciskając zęby, całym ciężarem opiera się o&nbsp;drzwi. Stojąca obok niej Alex jęczy i&nbsp;stęka. Stara się, jak może, ale drzwi się nie zamykają. Marcus jest za silny.</p>

    <p class="calibre8">&ndash;&nbsp;Zadzwoniłam na policję! &ndash; krzyczy Lucy. &ndash; Będą tu lada chwila.</p>

    <p class="calibre8">Drzwi przymykają się trochę bardziej. Marcus przestał aż tak napierać. Lucy niemal słyszy jego myśli: czy jest tego warta? Może powinienem uciec?</p>

    <p class="calibre8">&ndash;&nbsp;Idź! &ndash; krzyczy Lucy. &ndash; Odejdź stąd, zanim przyjadą.</p>

    <p class="calibre8">Wszystko dzieje się tak szybko. W&nbsp;jednej chwili Lucy patrzy na Alex, a&nbsp;sekundę później zostaje ciśnięta do tyłu, gdy drzwi otwierają się, jakby ktoś wyrwał je z&nbsp;zawiasów. Uderza łydkami w&nbsp;coś twardego i&nbsp;wpada do wanny. Teraz, kiedy drzwi są otwarte na oścież, nie widzi Marcusa i&nbsp;części łazienki, ale widzi Alex, która jęcząc z&nbsp;bólu, opiera się jedną ręką o&nbsp;deskę klozetową. Nagle słyszy trzask &ndash; brzmi to jak uderzona kijem piłka do krykieta &ndash; i&nbsp;Alex znowu krzyczy.</p>

    <p class="calibre8">&ndash;&nbsp;Nie! Nie! &ndash; Lucy próbuje się poruszyć, ułożyć nogi tak, żeby mogła wstać, ale stopy, kostki i&nbsp;łydki ma wciśnięte między krawędź wanny a&nbsp;drzwi, o&nbsp;które opiera się Marcus.</p>

    <p class="calibre8">&ndash;&nbsp;Ty pieprzona suko! &ndash; ryczy on i&nbsp;wymierza kolejny cios, a&nbsp;potem następny.</p>

    <p class="calibre8">Krzyk Alex przechodzi w&nbsp;szloch.</p>

    <p class="calibre8">&ndash;&nbsp;Przestań, Marcus! &ndash; krzyczy Lucy. Głos ma schrypnięty, gardłowy, twarz całą we krwi. &ndash; Przestań!</p>

    <p class="calibre8">Zapiera się rękami o&nbsp;wannę i&nbsp;próbuje się dźwignąć, ale z&nbsp;zakleszczonymi nogami nie może się podnieść ani odepchnąć drzwi. Słyszy głuche odgłosy, a&nbsp;potem krzyki Alex milkną. Cisza, która nastaje, jest bardziej przerażająca od wrzasków.</p>

    <p class="calibre8">&ndash;&nbsp;Weź mnie! &ndash; błaga Lucy. &ndash; Weź mnie, a&nbsp;ją zostaw w&nbsp;spokoju.</p>

    <p class="calibre8">Nadal panuje cisza. Marcus słucha.</p>

    <p class="calibre8">&ndash;&nbsp;Zabierz mnie z&nbsp;powrotem do domku &ndash; ciągnie Lucy. &ndash; Dokądkolwiek. Tylko proszę… proszę, zostaw ją w&nbsp;spokoju.</p>

    <p class="calibre8">Zza drzwi dobiega łkanie Alex, która prosi ją, żeby nigdzie nie szła, lecz Lucy nie ma wyboru. Albo pójdzie z&nbsp;Marcusem, albo pozwoli, żeby zatłukł jej przyjaciółkę na śmierć.</p>

    <p class="calibre8">Wstrzymuje oddech, czekając, co zrobi Marcus, i&nbsp;przez chwilę, która zdaje się trwać całą wieczność, nic się nie dzieje. W&nbsp;końcu jednak nacisk na jej nogi słabnie.</p>

    <p class="calibre8">&ndash;&nbsp;Wstawaj. &ndash; Marcus chwyta ją za nadgarstek i&nbsp;szarpie z&nbsp;taką siłą, że Lucy wpada na niego.</p>

    <p class="calibre8">Jego ramiona zamykają się wokół niej, gdy przyciąga ją do siebie, jakby byli kochankami splecionymi w&nbsp;namiętnym uścisku. Lucy próbuje odwrócić głowę i&nbsp;spojrzeć na Alex, lecz Marcus kładzie na jej policzku ciężką dłoń i&nbsp;zmusza ją, żeby patrzyła na korytarz. Prowadzi ją w&nbsp;stronę drzwi i&nbsp;popycha do wyjścia.</p>

    <p class="calibre8">&ndash;&nbsp;Nie! &ndash; słychać błagalne krzyki Alex. &ndash; Nie! Nie!</p>

    <p class="calibre8">Przy drzwiach wejściowych Lucy chwieje się, ogarnięta przerażeniem. Czy Alex umrze? Czy ona umrze? Ale zaraz wszystkie myśli ulatują jej z&nbsp;głowy, bo Marcus szarpie ją za włosy z&nbsp;taką siłą, że chrupie jej w&nbsp;karku.</p>

    <p class="calibre8">&ndash;&nbsp;Gdzie twój telefon? &ndash; pyta.</p>

    <p class="calibre8">Lucy wskazuje na podłogę, gdzie leży jej komórka zmiażdżona przez Bridget.</p>

    <p class="calibre8">&ndash;&nbsp;Zni… zniszczony.</p>

    <p class="calibre8">&ndash;&nbsp;Nie powinnaś była brać go ze sobą &ndash; mówi Marcus. &ndash; Ma oprogramowanie szpiegujące. Zainstalowałem je jakiś czas temu, na wypadek gdybyś próbowała uciec. Powinnaś była mnie zabić, kiedy miałaś okazję, ty głupia pieprzona dziwko.</p>
  </section>
</div>


<div class="calibre1" id="calibre_link-62">
  <section type="chapter" role="doc-chapter" class="calibre">
    <h1 class="numer">Rozdział 55</h1>

    <h1 class="tytul">Bridget</h1>

    <p class="font-bold">Piątek, 20 października</p>

    <p class="tyt">Dzień czyjejś śmierci…</p>

    <p class="calibre8">Bridget siada na fotelu kierowcy. Wrzuciła już na tył furgonetki walizkę i&nbsp;torbę z&nbsp;laptopem, który pewnie jest uszkodzony, ale to nic. Wcześniej czy później i&nbsp;tak będzie musiała go zniszczyć; raczej wcześniej.</p>

    <p class="calibre8">Co, u&nbsp;diabła, stało się z&nbsp;jej życiem?</p>

    <p class="calibre8">Wali pięścią w&nbsp;kierownicę i&nbsp;krzyczy na całe gardło. Mijający furgonetkę młody mężczyzna posyła jej zdumione spojrzenie i&nbsp;przyspiesza kroku. W&nbsp;mieszkaniu jest połowa jej życia. Nie, całe jej życie &ndash; a&nbsp;ona zamierza tak po prostu je zostawić.</p>

    <p class="calibre8">Wybiera numer Gary’ego i&nbsp;nerwowo porusza stopą, czekając, aż odbierze. Pewnie będą musieli zmienić imiona. On mógłby być Jacobem; zawsze lubiła to imię. A&nbsp;ona mogłaby być… Susan? Bierze to pod uwagę. Amandą? Melissą? Star? Na myśl o&nbsp;tym imieniu śmieje się. Star Starling, pięćdziesięcioośmioletnia striptizerka, która porzuciła karierę w&nbsp;LA, żeby przeprowadzić się do Anglii i&nbsp;mówić z&nbsp;udawanym brytyjskim akcentem. Znowu się śmieje, gdy wyobraża sobie swoje zwiotczałe ciało wijące się na rurze. Próbuje napinać i&nbsp;rozluźniać mięśnie dna miednicy.</p>

    <p class="calibre8">Wzdycha i&nbsp;zerka na budynek. Nigdzie nie widzi Alex ani Lucy. Chyba powinna już ruszać, jeśli chce uniknąć spotkania z&nbsp;policją; pod warunkiem że Gary w&nbsp;ogóle odbierze telefon. Bridget wie, gdzie on jest &ndash; nie w&nbsp;tym problem &ndash; ale zanim po niego pojedzie, musi mu wyjaśnić, o&nbsp;co chodzi. Nie może tak po prostu się zjawić i&nbsp;powiedzieć: „Wskakuj! Jedziemy na Hebrydy zacząć nowe życie”.</p>

    <p class="calibre8">&ndash;&nbsp;Zadzwoń do mnie, jak tylko będziesz mógł &ndash; syczy do telefonu, gdy włącza się poczta głosowa. &ndash; To ważne. Cokolwiek robisz, nie wracaj do mieszkania.</p>

    <p class="calibre8">Gary nie jest ideałem i&nbsp;Bridget wie, że z&nbsp;wielu powodów byłoby lepiej, gdyby wyjechała sama, ale on jest dla niej wszystkim. Jest jej światem i&nbsp;nie może bez niego żyć. Oboje muszą zacząć od nowa, gdzieś daleko, daleko od Londynu, gdzie będą mogli zapomnieć o&nbsp;swoich błędach.</p>

    <p class="calibre8">Bębni palcami o&nbsp;kierownicę. Musi stąd odjechać, jeśli nie chce wpaść na policję. Uruchamia silnik, wrzuca bieg, ale wciąż stoi w&nbsp;miejscu. Z&nbsp;bloku wychodzi Lucy. Ktoś z&nbsp;nią jest; ktoś z&nbsp;długimi jasnymi włosami, ubrany w&nbsp;długą kurtkę. Bridget pochyla się, mruży oczy i&nbsp;wydaje stłumiony okrzyk.</p>

    <p class="calibre8">Marcus? Co on, u&nbsp;diabła, tutaj robi i&nbsp;dlaczego wychodzi z&nbsp;jej mieszkania? Wjechał windą, kiedy szła po schodach?</p>

    <p class="calibre8">Mężczyzna obejmuje Lucy, trzymając ją blisko siebie. Bridget naciska stopą pedał gazu i&nbsp;samochód rusza, podczas gdy Marcus i&nbsp;Lucy skręcają w&nbsp;lewo i&nbsp;kierują się w&nbsp;dół ulicy. To długa ulica, a&nbsp;o&nbsp;tej godzinie większość Londyńczyków śpi, więc dookoła nie ma żywej duszy. Jak, do cholery, Marcus dotarł z&nbsp;Devon do Londynu, skoro Lucy zabrała mu samochód? I&nbsp;skąd wiedział, gdzie jej szukać?</p>

    <p class="calibre8">Bridget wciska hamulec, kiedy nagle Lucy przystaje i&nbsp;usiłuje wyswobodzić się z&nbsp;objęć Marcusa. Wyrywa się i&nbsp;szarpie, rozpaczliwie próbując uciec.</p>

    <p class="calibre8">&ndash;&nbsp;Idź, Lucy! &ndash; woła Bridget, gdy jej znajoma uwalnia się i&nbsp;wbiega na drogę, zostawiając Marcusa na chodniku, z&nbsp;ręką przyciśniętą do ciała. W&nbsp;oddali słychać zawodzenie policyjnych syren. &ndash; Uciekaj, Lucy! &ndash; krzyczy. &ndash; Uciekaj!</p>

    <p class="calibre8">Ale Marcus też zaczyna biec i&nbsp;dwa razy szybciej pokonuje tę samą odległość co Lucy. Bridget wciska pedał gazu. Silnik warczy, gdy samochód nabiera prędkości. Bridget wrzuca dwójkę. Jest zaledwie kilka metrów od Marcusa, który już dogania uciekającą Lucy. Jeszcze kilka sekund i&nbsp;ją dopadnie. Lucy ogląda się przez ramię i&nbsp;kiedy go widzi, na jej twarzy pojawia się przerażenie.</p>

    <p class="calibre8">Dźwięk syren się wzmaga. Lada chwila policja będzie na miejscu. Bridget panikuje, nagle nie wiedząc, co robić. Ma dwie opcje: wycofać albo przyspieszyć, uciec albo zabić. Myśli o&nbsp;Lucy &ndash; o&nbsp;jej ściągniętej twarzy na pogrzebie Natalie, o&nbsp;jej bolesnym płaczu, który rozbrzmiewał w&nbsp;kościele. O&nbsp;Lucy w&nbsp;Highgate Wood, gdy tak bardzo chciała, żeby River dał im nadajniki, by mogła wrócić do ukochanej pracy w&nbsp;szkole. O&nbsp;Lucy na zapleczu sklepu, skulonej i&nbsp;zrozpaczonej, drżącej ze strachu. I&nbsp;o&nbsp;Lucy, która u&nbsp;niej w&nbsp;mieszkaniu, w&nbsp;jej salonie, szlochała z&nbsp;żalu.</p>

    <p class="calibre8">Bridget wciska pedał gazu i&nbsp;furgonetka wyrywa do przodu. I&nbsp;tak aresztują ją za zabójstwo Rivera, więc równie dobrze może usłyszeć jeszcze jeden zarzut. Jak się powiedziało A, to trzeba powiedzieć B.</p>

    <p class="calibre8">Słychać łomot i&nbsp;dwutonowa furgonetka uderza w&nbsp;ważącego dziewięćdziesiąt kilogramów mężczyznę. Samochód podskakuje, gdy koła przejeżdżają po ciele Marcusa. Siła uderzenia wciska Bridget w&nbsp;fotel.</p>

    <p class="calibre8">Szybko się otrząsa, po czym wrzuca bieg wsteczny i&nbsp;jeszcze raz przejeżdża po ciele Marcusa. Ranny Marcus mógłby wrócić do zdrowia i&nbsp;znów nękać Lucy. Martwy Marcus tego nie zrobi.</p>

    <p class="calibre8">Kiedy wrzuca jedynkę, ulicę zalewa migotliwe niebieskawe światło i&nbsp;rozlega się wycie syreny. Policyjny radiowóz zatrzymuje się tuż za vanem, drzwi się otwierają. Bridget patrzy w&nbsp;lusterko boczne, a&nbsp;potem we wsteczne. Lucy stoi na środku ulicy, zaledwie kilka metrów od niej. Obejmuje się ramionami, dolną część twarzy ma ciemną od krwi. Jest tak drobna i&nbsp;szczupła, że wygląda jak nastolatka. Ale też silna, znacznie silniejsza, niż jej się wydaje.</p>

    <p class="calibre8">Gdybym miała córkę, chciałabym, żeby była tak odporna i&nbsp;zdeterminowana jak ta dziewczyna, myśli Bridget.</p>

    <p class="calibre8">Lucy jakby wyczuwała, że jest obserwowana, bo zadziera brodę. Jej usta się poruszają i&nbsp;Bridget marszczy brwi, próbując wyczytać coś z&nbsp;ruchu warg.</p>

    <p class="calibre8">&ndash;&nbsp;Policja! &ndash; Ponury policjant staje przy furgonetce i&nbsp;mierzy Bridget wzrokiem. &ndash; Proszę położyć ręce tak, żebym je widział! &ndash; Szarpnięciem otwiera drzwi, cofa się i&nbsp;dotyka krótkofalówki. &ndash; A&nbsp;teraz niech pani powoli wysiądzie.</p>

    <p class="calibre8">Z rękami w&nbsp;górze Bridget pochyla się w&nbsp;stronę drzwi, po czym wystawia nogi na zewnątrz. Na jej ustach błąka się uśmiech. Już wie, co chciała powiedzieć jej Lucy.</p>

    <p class="calibre8">Chciała jej podziękować.</p>
  </section>
</div>


<div class="calibre1" id="calibre_link-63">
  <section type="chapter" role="doc-chapter" class="calibre">
    <h1 class="numer">Rozdział 56</h1>

    <h1 class="tytul">River</h1>

    <p class="tyt">Sześć dni później</p>

    <p class="calibre8">River patrzy na bielony sufit sali szpitalnej, słuchając cichego pikania aparatury i&nbsp;pojękiwań innych pacjentów. Jest nafaszerowany morfiną, zdezorientowany i&nbsp;zmęczony, ale cieszy się, że żyje. Pamięta napaść i&nbsp;przeszywający ból w&nbsp;łopatkach, lecz niewiele poza tym. Nie pamięta tego, jak przewieziono go na salę operacyjną, ani pierwszych dni w&nbsp;szpitalu, wie jednak, że stracił mnóstwo krwi, że ostrze uszkodziło mu wątrobę i&nbsp;że miał słaby puls. To szczęście, że przetrwał.</p>

    <p class="calibre8">Słysząc szelest odsuwanej zasłony, odwraca głowę i&nbsp;krzywi się, bo mięśnie szyi ma napięte i&nbsp;zesztywniałe. To pielęgniarka albo mama, albo tata; przez kilka ostatnich dni praktycznie nie odchodzili od jego łóżka.</p>

    <p class="calibre8">Wypełnia go radość, gdy zza zasłony wyłania się jego dziewczyna. Odkąd trafił do szpitala, wymienili dziesiątki wiadomości, ale dopiero teraz ją widzi.</p>

    <p class="calibre8">&ndash;&nbsp;Cześć, skarbie. &ndash; Meg siada na skraju łóżka i&nbsp;delikatnie gładzi go po palcach, uważając, żeby nie uszkodzić kroplówki podpiętej do grzbietu dłoni. Spogląda na niego, na otaczającą go aparaturę i&nbsp;zatrzymuje wzrok na jego twarzy. &ndash; Jak się czujesz? &ndash; Spojrzenie ma łagodne i&nbsp;tak czułe, że w&nbsp;sercu Rivera wzbierają miłość i&nbsp;żal.</p>

    <p class="calibre8">&ndash;&nbsp;Teraz, kiedy tu jesteś, już lepiej.</p>

    <p class="calibre8">&ndash;&nbsp;Nie mów tyle &ndash; upomina go. &ndash; Oszczędzaj siły. Ja tylko… Tak się cieszę, że cię widzę… Tak się cieszę, że żyjesz. &ndash; Łzy napływają jej do oczu i&nbsp;River ma wrażenie, że zaraz pęknie mu serce. &ndash; Nie powinnam była odchodzić. Gdybym została, może wybiłabym ci z&nbsp;głowy spotkanie z&nbsp;Charlotte. Nie poszedłbyś do Primrose Hill i&nbsp;nic by ci się nie stało.</p>

    <p class="calibre8">&ndash;&nbsp;Nie wiesz tego.</p>

    <p class="calibre8">Meg odwraca wzrok. Na twarzy ma wypisane poczucie winy, oddycha ciężko, jakby próbowała opanować szloch.</p>

    <p class="calibre8">&ndash;&nbsp;To nie twoja wina &ndash; uspokaja ją i&nbsp;żałuje, że nie ma siły, żeby usiąść i&nbsp;wziąć ją w&nbsp;ramiona. &ndash; Proszę, nie obwiniaj się.</p>

    <p class="calibre8">&ndash;&nbsp;Ja tylko… &ndash; Meg ociera twarz rękawem swetra. &ndash; Byłam przerażona, kiedy się dowiedziałam. Myślałam… Bałam się, że umrzesz.</p>

    <p class="calibre8">Nie ona jedna. Widok bólu w&nbsp;oczach matki, kiedy stała pochylona nad szpitalnym łóżkiem, będzie prześladował go przez długie lata.</p>

    <p class="calibre8">&ndash;&nbsp;Przepraszam. Zaraz wezmę się w&nbsp;garść. &ndash; Meg wyciąga z&nbsp;kieszeni chusteczkę i&nbsp;głośno wydmuchuje nos. &ndash; To ci nie pomoże. &ndash; Dochodzi w&nbsp;niej do głosu pielęgniarka i&nbsp;spogląda na urządzenie po prawej stronie, po czym najwyraźniej uspokojona tym, co widzi, podnosi się z&nbsp;łóżka, przysuwa bliżej krzesło i&nbsp;siada na nim. &ndash; W&nbsp;każdym razie przepraszam, że nie przyszłam wcześniej. &ndash; Znowu dotyka jego ręki. &ndash; Musiałam czekać, aż policja wykluczy mnie z&nbsp;grona podejrzanych. Powiedziano mi, że tylko najbliższa rodzina może cię odwiedzać.</p>

    <p class="calibre8">&ndash;&nbsp;Jakbyś ty to mogła zrobić… &ndash; prycha River.</p>

    <p class="calibre8">&ndash;&nbsp;No tak… Ale musieli wykonać swoje obowiązki.</p>

    <p class="calibre8">Kilka dni temu odwiedziło go dwoje detektywów, którym nieco otumaniony morfiną opowiedział, najlepiej, jak potrafił, o&nbsp;wydarzeniach piątkowego popołudnia: swoim telefonie do Alex, podejrzeniach wobec Bridget i&nbsp;drinku z&nbsp;Charlotte. Widział rozczarowanie w&nbsp;oczach pani detektyw, kiedy wyznał, że nie wie, kto go zaatakował. Wszystko wydarzyło się tak szybko i&nbsp;tak nagle, że nie zdążył zobaczyć twarzy napastnika. W&nbsp;jednej chwili stał na ścieżce w&nbsp;Primrose Hill, a&nbsp;w&nbsp;następnej osunął się na kolana. „Może coś pan usłyszał?”, zapytała policjantka, a&nbsp;gdy wspomniał, że pamięta kobiecy głos, w&nbsp;jej oczach pojawił się błysk.</p>

    <p class="calibre8">&ndash;&nbsp;Aresztowali Bridget &ndash; mówi Meg. &ndash; Wiedziałeś?</p>

    <p class="calibre8">River kiwa głową. Dowiedział się wczoraj. Policja znalazła w&nbsp;jej kuchni nóż, w&nbsp;misce do mycia naczyń, razem z&nbsp;zakrwawionymi ubraniami. W&nbsp;jej laptopie natrafili na liczne konta pocztowe i&nbsp;profile na Twitterze. Bridget przyznała się, że na niego napadła oraz że stalkowała Alex i&nbsp;Charlotte. Wiadomości w&nbsp;mediach społecznościowych były wstrętne i&nbsp;okrutne. Na początku była pełną uwielbienia fanką. Wykorzystała fakt, że ojcowie obu kobiet nie żyli, i&nbsp;stworzyła z&nbsp;nimi obiema więź (ojciec Bridget zmarł rok wcześniej). Później, kiedy Alex i&nbsp;Charlotte przestały jej odpisywać, wpadła w&nbsp;złość i&nbsp;zaczęła się mścić. Zdaniem policji dźgnęła Rivera, żeby nie ujawnił jej sekretu, po tym, jak Charlotte powiedziała mu prawdę.</p>

    <p class="calibre8">&ndash;&nbsp;To ona przysłała kwiaty &ndash; mówi River. &ndash; I&nbsp;skłamała, że dostrzegła Sutherlanda przed posterunkiem policji. Kręcił ją widok przerażonej Alex i&nbsp;przez cały czas udawała, że sama też jest ofiarą.</p>

    <p class="calibre8">&ndash;&nbsp;Wiesz, że tego samego dnia, kiedy cię dźgnęła, przejechała kogoś, i&nbsp;to parę razy? W&nbsp;gazetach pisali, że ten człowiek zmarł.</p>

    <p class="calibre8">&ndash;&nbsp;To był eks Lucy &ndash; wyjaśnia River.</p>

    <p class="calibre8">Nie wiedział, czy ma świętować, czy się bać, kiedy ojciec pokazał mu artykuł. Cieszył się, że Marcus na dobre zniknął z&nbsp;życia Lucy, ale przerażało go, z&nbsp;jaką łatwością przychodziło Bridget zabijanie.</p>

    <p class="calibre8">&ndash;&nbsp;Przepraszam cię za moje słowa, że masz obsesję. &ndash; Meg dotyka dłonią jego policzka. &ndash; To wszystko mnie przerosło. Nie wiedziałam, jak sobie z&nbsp;tym poradzić, a&nbsp;przecież musiałam normalnie pracować. Do tego twoja była…</p>

    <p class="calibre8">&ndash;&nbsp;Ona nie będzie już problemem.</p>

    <p class="calibre8">Policja w&nbsp;pierwszej kolejności aresztowała Vanessę. Najwyraźniej kiedy ktoś zostaje zaatakowany nożem, londyńska policja angażuje mnóstwo ludzi, żeby wytropić nożownika. Chociaż Vanessa miała niepodważalne alibi &ndash; pojawiła się na nagraniach z&nbsp;kamer w&nbsp;pubie niedaleko domu rodziców &ndash; oskarżono ją o&nbsp;stalking i&nbsp;nękanie. River dowiedział się, że grozi jej pięć lat więzienia, bo zarzuty były poważne.</p>

    <p class="calibre8">&ndash;&nbsp;Alex i&nbsp;Lucy kontaktowały się z&nbsp;tobą? &ndash; pyta River, żeby zmienić temat.</p>

    <p class="calibre8">Żadne z&nbsp;nich nie chce już poświęcać uwagi Vanessie.</p>

    <p class="calibre8">&ndash;&nbsp;Tak &ndash; mówi Meg. &ndash; Dziękuję, że dałeś im mój numer. Wymieniłyśmy kilka wiadomości i&nbsp;niebawem zamierzamy się spotkać.</p>

    <p class="calibre8">Alex i&nbsp;Lucy odwiedziły go wczoraj. Alex stąpała ostrożnie, trzymając się za bok, a&nbsp;Lucy miała opatrunek na nosie. Obie trafiły do szpitala &ndash; Alex ze złamanym żebrem i&nbsp;licznymi obrażeniami twarzy i&nbsp;brzucha, a&nbsp;Lucy ze złamanym nosem. River aż krzyknął, kiedy je zobaczył.</p>

    <p class="calibre8">&ndash;&nbsp;Nie rób tego! &ndash; upomniała go Alex. Połowa jej twarzy była paletą kolorów, prawe oko miała zamknięte z&nbsp;powodu opuchlizny. &ndash; Boli mnie, jak płaczę.</p>

    <p class="calibre8">Usiadły po obu stronach łóżka i&nbsp;przez godzinę opowiadały mu, na zmianę, co się wydarzyło &ndash; o&nbsp;ucieczce z&nbsp;Devon, o&nbsp;odkryciu w&nbsp;kuchni Bridget, o&nbsp;pojawieniu się Marcusa, o&nbsp;jego napaści i&nbsp;o&nbsp;tym, jak zginął. Żadna z&nbsp;nich nie mogła uwierzyć w&nbsp;to, co zrobiła Bridget, a&nbsp;Lucy przeprosiła Rivera, że dała się oszukać Vanessie. Popłakała się, przyznając, jak paskudnie się czuła, że okłamała go w&nbsp;sprawie nadajnika. Wyjawiła, że w&nbsp;drodze do domu wrzuciła go do kieszeni kurtki taksówkarza, wiszącej na oparciu fotela.</p>

    <p class="calibre8">River natychmiast jej wybaczył. Skoro jego sąsiedzi i&nbsp;kilkoro wspólnych znajomych dali się nabrać na kłamstwa Vanessy, dlaczego Lucy miała jej nie uwierzyć? Ta kobieta była mistrzynią manipulacji. Zrobiła, co mogła, żeby go odizolować i&nbsp;zniszczyć mu życie.</p>

    <p class="calibre8">W ciągu dwugodzinnej wizyty popłynęło wiele łez. Ale było też wesoło. Żarty pomagały Riverowi zapomnieć o&nbsp;bólu, niestosowne komentarze rozluźniały atmosferę, a&nbsp;głupie historyjki przypominały im, że choć oberwali, nadal żyli i&nbsp;nie dali się złamać.</p>

    <p class="calibre8">&ndash;&nbsp;To dobrze &ndash; mówi teraz River na wieść o&nbsp;tym, że Meg zamierza spotkać się z&nbsp;Alex i&nbsp;Lucy. Trzy najważniejsze kobiety w&nbsp;jego życiu spędzą razem trochę czasu. &ndash; Myślę, że je polubisz.</p>

    <p class="calibre8">&ndash;&nbsp;Na pewno, skoro ty je lubisz… &ndash; zaczyna Meg i&nbsp;urywa.</p>

    <p class="calibre8">&ndash;&nbsp;O&nbsp;co chodzi? Co się stało?</p>

    <p class="calibre8">&ndash;&nbsp;O&nbsp;ciebie. O&nbsp;mnie. Byłam tak skupiona na tym, jak jest mi trudno, że w&nbsp;ogóle nie myślałam, jak ty się czujesz. Porzuciłam cię, gdy najbardziej mnie potrzebowałeś, gdy powinniśmy byli trzymać się razem. Czy kiedykolwiek mi wybaczysz? Czy kiedykolwiek zdołasz znów mi zaufać?</p>

    <p class="calibre8">&ndash;&nbsp;Meg. &ndash; River nakrywa dłonią jej rękę. &ndash; Kocham cię i&nbsp;nie mam ci czego wybaczać.</p>

    <p class="calibre8">Meg delikatnie przytula się do niego i&nbsp;przyciska twarz do jego twarzy, a&nbsp;River zamyka oczy, wdycha jej zapach i&nbsp;pozwala, by morfina i&nbsp;rozkoszny dotyk jej skóry choć na chwilę uśmierzyły ból. Jego umysł opuszcza szpitalny oddział i&nbsp;ulatuje do Primrose Hill, do jego mieszkania i&nbsp;do Highgate Wood. Ze skłębionej masy wspomnień wyłania się jedno i&nbsp;River jęczy, czując, że oddech więźnie mu w&nbsp;gardle.</p>

    <p class="calibre8">&ndash;&nbsp;Przepraszam, zrobiłam ci krzywdę? &ndash; Meg odsuwa się i&nbsp;patrzy na niego z&nbsp;niepokojem. &ndash; Za mocno się przytuliłam?</p>

    <p class="calibre8">&ndash;&nbsp;Nie. &ndash; River kręci głową. &ndash; Nie, to nie to. &ndash; Mruga, próbuje się skupić i&nbsp;myśleć logicznie, ale jest tak odurzony lekarstwami, że nie wie, czy to ma jakiś sens. &ndash; Skoro to Bridget stała za tym wszystkim… jeśli to ona wysłała kwiaty… kto rzucił kamień z&nbsp;wyrytą szóstką?</p>
  </section>
</div>


<div class="calibre1" id="calibre_link-64">
  <section type="chapter" role="doc-chapter" class="calibre">
    <h1 class="numer">Rozdział 57</h1>

    <h1 class="tytul">Alex</h1>

    <p class="tyt">Dwa tygodnie później</p>

    <p class="calibre8">Alex siedzi na ławce na posterunku Wood Green, u&nbsp;jej stóp leży mokra parasolka. Jest dżdżysty listopadowy poranek i&nbsp;Alex ściska w&nbsp;dłoni telefon, mając nadzieję, że Sam nie czeka na zewnątrz.</p>

    <p class="calibre8"><span class="sms">Znajdź jakąś kafejkę albo coś</span>, pisze. <span class="sms">To może potrwać kilka godzin.</span></p>

    <p class="calibre8">Odpowiedź przychodzi natychmiast. <span class="sms">Na pewno nie chcesz, żebym wszedł?</span></p>

    <p class="calibre8"><span class="sms">Rozmawiałam z&nbsp;dyżurnym. Czekam, aż ktoś wyjdzie ze mną porozmawiać. Nic mi nie jest, możesz iść. Zadzwonię, jak wyjdę.</span></p>

    <p class="calibre8">Kłamała, że nic jej nie jest &ndash; jej stopy podskakują nerwowo na linoleum, a&nbsp;żołądek podchodzi do gardła &ndash; ale czuje, że musi to zrobić sama. Już samo to, że weszła do tego budynku, nie oglądając się za siebie, jest wielką zmianą od czasu, gdy była tu poprzednio. Jej odwaga to poniekąd zasługa policjantów, którzy znaleźli ją zakrwawioną i&nbsp;posiniaczoną na podłodze łazienki Bridget. Ulga, którą wtedy poczuła, ustąpiła miejsca przerażeniu, gdy odkryła, że Lucy zniknęła.</p>

    <p class="calibre8">&ndash;&nbsp;Już dobrze &ndash; uspokoiła ją funkcjonariuszka. &ndash; Mamy ją, jest bezpieczna.</p>

    <p class="calibre8">&ndash;&nbsp;A&nbsp;Marcus?</p>

    <p class="calibre8">Kobieta spojrzała na nią pytająco.</p>

    <p class="calibre8">&ndash;&nbsp;Wysoki mężczyzna &ndash; wyjaśniła Alex. &ndash; Młody, długowłosy, umięśniony. To on mnie zaatakował.</p>

    <p class="calibre8">Policjanci wymienili spojrzenia, ale nikt nic nie powiedział.</p>

    <p class="calibre8">&ndash;&nbsp;O&nbsp;co chodzi? &ndash; spytała Alex. &ndash; Co się stało?</p>

    <p class="calibre8">&ndash;&nbsp;Na ulicy doszło do wypadku &ndash; odparła policjantka. &ndash; Nie wygląda to dobrze.</p>

    <p class="calibre8">&ndash;&nbsp;Kto został ranny? &ndash; Alex poczuła, że ogarnia ją panika.</p>

    <p class="calibre8">&ndash;&nbsp;Ofiarą jest mężczyzna. Zajmują się nim ratownicy. Niestety, nie mogę powiedzieć nic więcej.</p>

    <p class="calibre8">&ndash;&nbsp;Nic pani nie grozi &ndash; zapewnił ją inny policjant. &ndash; Wkrótce będzie tu ratownik.</p>

    <p class="calibre8">Została wyniesiona z&nbsp;budynku na noszach. Kiedy mijali pierwszy z&nbsp;dwóch ambulansów, Alex kątem oka zobaczyła mężczyznę leżącego na noszach i&nbsp;przypiętego pasami. Nie było przy nim żadnych medyków, nikt nie próbował przywrócić mu akcji serca ani nie podawał kroplówki. Leżał nieruchomy jak trup, samotny.</p>

    <p class="calibre8">&ndash;&nbsp;Pani Raynor &ndash; wyrywa ją z&nbsp;zamyślenia wysoka brunetka z&nbsp;fryzurą na boba i&nbsp;grzywką, wyglądająca zza drzwi. &ndash; Jestem detektyw Alice Hawking. Zapraszam.</p>

    <p class="calibre8">Alex idzie za nią przez wąski korytarz do małego pokoiku, w&nbsp;którym jest kanapa i&nbsp;niewiele więcej. Zatrzymuje się w&nbsp;progu, serce wali jej jak szalone. Już kiedyś była w&nbsp;takim pomieszczeniu, dawno, dawno temu.</p>

    <p class="calibre8">&ndash;&nbsp;Przepraszam, że musiała pani tyle czekać &ndash; mówi detektyw Hawking i&nbsp;ruchem ręki pokazuje jej, żeby usiadła na kanapie. &ndash; Pani telefon sprzed kilku dni, w&nbsp;sprawie detektywa McGowana? Sprawę przekazano mnie.</p>

    <p class="calibre8">&ndash;&nbsp;Tak. &ndash; Alex siada. &ndash; Próbowałam dodzwonić się do New Scotland Yardu, ale numer podany na stronie przełączył mnie na sto jeden. Osoba, z&nbsp;którą rozmawiałam, powiedziała, że nie może mnie z&nbsp;nim połączyć, a&nbsp;ja nie wiedziałam, co innego mogłabym zrobić, więc zamiast tego zadzwoniłam na komisariat.</p>

    <p class="calibre8">&ndash;&nbsp;A&nbsp;chciała pani rozmawiać z&nbsp;nim, bo… &ndash; Detektyw zerka w&nbsp;notatki. &ndash; Kontaktował się z&nbsp;panią w&nbsp;sprawie spotkania mediacyjnego z… Colinem Sutherlandem.</p>

    <p class="calibre8">&ndash;&nbsp;Tak, miałam skonfrontować się z&nbsp;nim… &ndash; Alex ma tak sucho w&nbsp;ustach, że słowa więzną jej w&nbsp;gardle &ndash; w&nbsp;sprawie przestępstwa, które popełnił. Przepraszam, to dla mnie trudne. Czy jest tu jakaś woda?</p>

    <p class="calibre8">Detektyw Hawking rozgląda się po niemal pustym pokoju.</p>

    <p class="calibre8">&ndash;&nbsp;Przykro mi. Mogę pani przynieść, jeśli…</p>

    <p class="calibre8">&ndash;&nbsp;Nie, nie. Proszę nie robić sobie kłopotu. &ndash; Alex wsuwa dłonie pod uda.</p>

    <p class="calibre8">Jeśli detektyw wyjdzie z&nbsp;pokoju, możliwe, że kiedy wróci, będzie tu pusto. Później Alex jedzie do teatru &ndash; na swój pierwszy występ jako Hedda Gabler na West Endzie. Niewiele brakowało, a&nbsp;zostałaby w&nbsp;domu. Sam wybił jej to z&nbsp;głowy. Powiedział, że jeśli teraz się z&nbsp;tym nie upora, to nigdy jej się nie uda.</p>

    <p class="calibre8">&ndash;&nbsp;Chodzi o&nbsp;to &ndash; ciągnie Alex &ndash; że detektyw McGowan zaskoczył mnie swoim telefonem i&nbsp;byłam… byłam dla niego niemiła. Odparłam, że mnie to nie interesuje, ale zmieniłam zdanie. Ostatnio padłam ofiarą innego przestępstwa, mogłam zginąć i&nbsp;uświadomiłam sobie, że już się nie boję. Przynajmniej nie Sutherlanda i&nbsp;tego, co może powiedzieć.</p>

    <p class="calibre8">&ndash;&nbsp;Rozumiem &ndash; mówi z&nbsp;westchnieniem detektyw i&nbsp;przez chwilę wierci się na krześle. &ndash; Problem w&nbsp;tym, pani Alexandro, że w&nbsp;londyńskiej policji nie pracuje żaden detektyw Ian McGowan.</p>

    <p class="calibre8">Alex patrzy na nią z&nbsp;rozdziawionymi ustami.</p>

    <p class="calibre8">&ndash;&nbsp;Niestety. &ndash; Detektyw Hawking znów zagląda do notatek. &ndash; Druga sprawa jest taka, że Colin Sutherland nie wyraził chęci spotkania się z&nbsp;panią. Nadal przebywa w&nbsp;szpitalu więziennym. Ma nieuleczalnego raka i&nbsp;prawdopodobnie nie przeżyje miesiąca.</p>

    <p class="calibre8">Alex zakrywa usta dłonią, próbując zrozumieć to, co właśnie usłyszała. Kilka tygodni temu zadzwonił do niej ktoś, kto przedstawił się jako detektyw McGowan. Była wtedy na Zoomie z&nbsp;członkami grupy, którzy wszystko słyszeli. Może powinna zadzwonić do Rivera i&nbsp;Lucy, by poświadczyli, że to prawda i&nbsp;nie zwariowała.</p>

    <p class="calibre8">&ndash;&nbsp;Na pewno nadal jest w&nbsp;więzieniu?</p>

    <p class="calibre8">&ndash;&nbsp;Tak. Jak już mówiłam, przebywa w&nbsp;szpitalu więziennym.</p>

    <p class="calibre8">Alex przetrawia tę informację. Nastawiła się na to spotkanie, na konfrontację, chciała spojrzeć mu w&nbsp;oczy i&nbsp;powiedzieć, jak bardzo śmierć rodziców zniszczyła jej życie. Ale on umiera… i&nbsp;nie chce się spotkać? Alex sama nie wie, jak na to zareagować; z&nbsp;jednej strony cieszy się, że Sutherland umiera, a&nbsp;z&nbsp;drugiej wie, że już nigdy nie będzie miała okazji powiedzieć mu, co czuje.</p>

    <p class="calibre8">Coś przychodzi jej do głowy i&nbsp;Alex siada prosto; serce wali jej jak szalone.</p>

    <p class="calibre8">&ndash;&nbsp;Dlaczego nikt mnie o&nbsp;tym nie poinformował?</p>

    <p class="calibre8">&ndash;&nbsp;O&nbsp;Sutherlandzie?</p>

    <p class="calibre8">&ndash;&nbsp;Tak! Policjantka z&nbsp;wydziału pomocy ofiarom zbrodni powiedziała mi, że Bridget przyznała się, że nie widziała go przed komisariatem. Nie było jednak mowy o&nbsp;tym, że on nadal jest w&nbsp;więzieniu.</p>

    <p class="calibre8">Detektyw wierci się niespokojnie.</p>

    <p class="calibre8">&ndash;&nbsp;Przepraszam, ale chyba się pogubiłam. Bridget…</p>

    <p class="calibre8">&ndash;&nbsp;Hopkins, moja stalkerka. Czeka na proces. Zabiła Marcusa Wordswortha i&nbsp;próbowała zabić mojego przyjaciela, Rivera Scotta-Tylera.</p>

    <p class="calibre8">&ndash;&nbsp;No cóż… &ndash; Kobieta wydaje się zamyślona. &ndash; Mogę tylko przeprosić za to niedopatrzenie. Jak nazywa się ta policjantka?</p>

    <p class="calibre8">Alex czuje lodowaty dreszcz pełznący jej po plecach, gdy detektyw Hawking zapisuje nazwisko. Jeśli to nie policja do niej dzwoniła, to kto? Jeden z&nbsp;trolli, którzy od lat nękają ją na Twitterze? Jeden z&nbsp;tych mężczyzn, którzy uważają, że mogą wysyłać jej zdjęcia swoich kutasów, grożą jej gwałtem albo piszą lubieżne komentarze? Jakiś zjeb, który zdobył numer jej telefonu i&nbsp;uznał, że zabawnie będzie ponabijać się z&nbsp;najbardziej traumatycznego wydarzenia w&nbsp;całym jej życiu? Alex robi się niedobrze.</p>

    <p class="calibre8">Ktoś, kto nie był Bridget, rzucił w&nbsp;nich kamieniem z&nbsp;wyrytą na nim szóstką. Przez ostatnie dwa tygodnie rozmawiała o&nbsp;tym z&nbsp;Riverem i&nbsp;Lucy. Brali pod uwagę różne możliwości, ale najbardziej prawdopodobne było to, że Bridget zapłaciła komuś, żeby rzucił kamieniem, jeszcze bardziej ich wystraszył i&nbsp;odsunął od niej podejrzenia. W&nbsp;jej domu jednak nie znaleziono żadnego kamienia &ndash; musiała się go pozbyć &ndash; i&nbsp;sprawa utknęła w&nbsp;martwym punkcie.</p>

    <p class="calibre8">&ndash;&nbsp;Proszę mnie poinformować, jeśli ta osoba znów się z&nbsp;panią skontaktuje &ndash; mówi detektyw Hawking. &ndash; Podszywanie się pod funkcjonariusza policji to poważne przestępstwo i&nbsp;oczywiście zależy nam na pani bezpieczeństwie.</p>

    <p class="calibre8">&ndash;&nbsp;Dobrze. &ndash; Alex wyczuwa, że to koniec rozmowy, i&nbsp;wstaje.</p>

    <p class="calibre8">Znowu będzie musiała zmienić numer telefonu. Może nawet się przeprowadzić. A&nbsp;już z&nbsp;pewnością będzie musiała na dobre zniknąć z&nbsp;mediów społecznościowych; za dużo tam świrów.</p>

    <p class="calibre8">Wychodzi za detektyw z&nbsp;pokoju i&nbsp;idzie korytarzem do recepcji. Ściska policjantce dłoń, dziękuje i&nbsp;opuszcza budynek.</p>

    <p class="calibre8">Widzi Sama siedzącego na ławce, pod parasolem, i&nbsp;śmieje się.</p>

    <p class="calibre8">&ndash;&nbsp;Przecież mówiłam ci, żebyś poszedł gdzieś, gdzie jest ciepło i&nbsp;sucho.</p>

    <p class="calibre8">Sam uśmiecha się i&nbsp;wstaje.</p>

    <p class="calibre8">&ndash;&nbsp;Cóż mogę powiedzieć? Jestem leniwy. Jak poszło?</p>

    <p class="calibre8">Alex zastanawia się, czy nie skłamać. Jeśli powie mu prawdę, Sam się zdenerwuje. Poza tym dzisiaj jest premiera sztuki i&nbsp;będzie się martwił, że gdzieś tam czyha kolejny stalker; zresztą ona sama się tym martwi. Ale może Lucy miała rację, może wcale nie musi radzić sobie ze wszystkim sama.</p>

    <p class="calibre8">&ndash;&nbsp;Telefon to była ściema &ndash; mówi. &ndash; W&nbsp;londyńskiej policji nie pracuje żaden Ian McGowan, a&nbsp;Colin Sutherland nadal jest w&nbsp;więzieniu i&nbsp;umiera na raka. Nie było żadnej prośby o&nbsp;spotkanie. Wszystko to ściema.</p>

    <p class="calibre8">&ndash;&nbsp;Naprawdę? &ndash; Sam patrzy na nią szeroko otwartymi oczami. &ndash; Dobrze się czujesz?</p>

    <p class="calibre8">Alex wzrusza ramionami i&nbsp;chowa ręce do kieszeni.</p>

    <p class="calibre8">&ndash;&nbsp;Czy ja wiem… Nie miałam czasu się nad tym zastanawiać. Masz ochotę na drinka? Zaproponowałabym lunch, ale jestem tak przejęta spektaklem, że chyba zwymiotuję.</p>

    <p class="calibre8">&ndash;&nbsp;Na pewno dobrze się czujesz? &ndash; Sam zna ją zbyt dobrze, żeby nie przejąć się takim wyzwaniem.</p>

    <p class="calibre8">&ndash;&nbsp;Muszę się dobrze czuć. Nie mam wyjścia. &ndash; Całuje go w&nbsp;usta i&nbsp;bierze pod rękę. &ndash; To wieczór premiery.</p>

    <p class="text-center">• • •</p>

    <p class="calibre8">Alex nie żyje. Leży z&nbsp;policzkiem przyciśniętym do zimnej drewnianej podłogi, z&nbsp;jedną ręką nad głową, a&nbsp;drugą owiniętą wokół ciała; oczy ma zamknięte, usta rozchylone.</p>

    <p class="calibre8">Nad nią stoi mężczyzna.</p>

    <p class="calibre8">&ndash;&nbsp;Jest martwa &ndash; mówi.</p>

    <p class="calibre8">&ndash;&nbsp;Ludzie nie robią takich rzeczy &ndash; dodaje inny mężczyzna.</p>

    <p class="calibre8">Alex powoli wstaje, razem z&nbsp;resztą aktorów idzie na przód sceny i&nbsp;gdy na widowni zrywa się burza oklasków, kłania się. Wychodzi bocznymi drzwiami, odczekuje chwilę, po czym wraca na scenę i&nbsp;przy wtórze gromkich braw znowu się kłania. Ludzie &ndash; setki ludzi &ndash; zrywają się z&nbsp;krzeseł, klaszczą i&nbsp;uśmiechają się zachwyceni. Tyle oczu patrzy na nią, tak wielka energia wypełnia salę. Alex spogląda na pozostałych aktorów i&nbsp;wszyscy &ndash; nawet Conrad &ndash; się do niej uśmiechają. Przez ostatnie tygodnie zastępowała ją dublerka, ale to wyjątkowa chwila. To coś, o&nbsp;czym Alex marzyła od dawna.</p>

    <p class="calibre8">Kiedy kolejny raz schodzą ze sceny, ma uczucie, jakby unosiła się w&nbsp;powietrzu. Jest upojona, podekscytowana i&nbsp;mimo zmęczenia od lat nie była taka szczęśliwa. Tak bardzo się bała, kiedy dwie godziny temu wychodziła na scenę &ndash; i&nbsp;nie tylko z&nbsp;powodu presji związanej z&nbsp;rolą. Wiązanka na pogrzebie Natalie była przeznaczona dla niej, tak powiedziała Bridget. Musiała planować zabójstwo w&nbsp;dzień premiery i&nbsp;Alex drży na myśl o&nbsp;Bridget, która siedzi na widowni i&nbsp;z&nbsp;nienawiścią w&nbsp;sercu śledzi każdy jej ruch. Jak chciała to zrobić? Zamierzała wedrzeć się na scenę i&nbsp;dźgnąć ją tak, jak dźgnęła Rivera? Czy publiczność patrzyłaby na to wszystko, myśląc, że to sztuczna krew, a&nbsp;to, co widzą, jest częścią spektaklu?</p>

    <p class="calibre8">A co z&nbsp;jej trollem? Mężczyzną, który podszył się pod policjanta? Czy dziś siedział na widowni? Wzdryga się na myśl o&nbsp;tym, kiedy wraca do garderoby, a&nbsp;koledzy aktorzy poklepują ją po plecach i&nbsp;wołają: „Świetna robota!”.</p>

    <p class="calibre8">&ndash;&nbsp;Wspaniale! &ndash; mówi Liz i&nbsp;obejmuje ją. &ndash; Byłaś absolutnie fenomenalna. Wcześniej nie mogłam ci tego powiedzieć, ale wśród publiczności byli krytycy z&nbsp;„Evening Standard”, „Timesa” i&nbsp;„Guardiana” i&nbsp;wiem, że oni też będą zachwyceni.</p>

    <p class="calibre8">&ndash;&nbsp;Tak sądzisz?</p>

    <p class="calibre8">Na myśl o&nbsp;niepochlebnych recenzjach Alex czuje ucisk w&nbsp;piersi. To jeszcze jedna rzecz, o&nbsp;której przez cały dzień starała się nie myśleć.</p>

    <p class="calibre8">&ndash;&nbsp;Ja to wiem, skarbie. &ndash; Liz znowu ją obejmuje. &ndash; A&nbsp;teraz weź prysznic i&nbsp;się przebierz. Za pół godziny pijemy szampana za kulisami. Ja stawiam. I&nbsp;lepiej się nie spóźnij, bo wypiję wszystko sama. &ndash; Śmieje się głośno, po czym dostrzega kogoś za plecami Alex i&nbsp;unosi rękę. &ndash; Sonya, skarbie! Mogę cię prosić na chwilę?</p>

    <p class="calibre8">Alex wchodzi do garderoby, kładzie broń na toaletce &ndash; znowu zapomniała oddać pistolet inspicjentowi &ndash; opiera się o&nbsp;drzwi i&nbsp;bierze długi, głęboki oddech. Zrobiła to. Zrobiła to, do cholery. Obejmuje twarz dłońmi, zamyka oczy i&nbsp;piszczy z&nbsp;radości. W&nbsp;tej chwili nie przejmuje się tym, co napiszą o&nbsp;niej krytycy. Spełniło się jej marzenie, a&nbsp;każda chwila na scenie była przerażającym i&nbsp;cudownym szaleństwem. Jutro zrobi to znowu. I&nbsp;pojutrze, i&nbsp;za trzy dni. Chodzi po pokoju i&nbsp;wącha kwiaty, które doręczano jej przez cały dzień. River i&nbsp;Meg nie mogą się doczekać, aż zobaczą spektakl w&nbsp;weekend, a&nbsp;Lucy napisała na bileciku, że jest z&nbsp;niej niesamowicie dumna. Dostała bukiety od byłych kolegów z&nbsp;planu, od przyjaciół ze szkoły teatralnej, od cioci Genevieve i&nbsp;kuzynki Kate:</p>

    <p class="list">Wybacz, że nas tam nie ma, ale mam nadzieję, że wkrótce się zobaczymy. Twoi rodzice byliby z&nbsp;ciebie tacy dumni, Lexie. xx</p>

    <p class="calibre8">Ogarnia ją fala smutku tak wielka, że Alex musi przytrzymać się toaletki. Od lat nikt nie nazywał jej Lexie. Tak mówili do niej tylko mama, tata i&nbsp;Ben. Kiedy poszła do szkoły aktorskiej, zaczęła przedstawiać się jako Alex i&nbsp;zamknęła dziesięcioletnią Lexie w&nbsp;pudełku, jakby nigdy nie istniała.</p>

    <p class="calibre8">Podpiera się, patrzy na siebie w&nbsp;lustrze, po czym zanurza palce w&nbsp;słoiczku z&nbsp;kremem do demakijażu i&nbsp;rozsmarowuje krem na twarzy. Usuwa wszystko za pomocą ściereczki i&nbsp;idzie do łazienki umyć twarz. Zmywając resztki charakteryzacji, wraca myślami do czegoś, co od jakiegoś czasu nie daje jej spokoju. Za pierwszym razem, gdy poszła na komisariat Wood Green, Bridget pomachała do niej z&nbsp;parku. Wtedy Alex myślała, że chodziło o&nbsp;dodanie jej otuchy, ale jeśli to było coś innego? Może chciała dać komuś znak, żeby się nie pokazywał? Tylko komu?</p>

    <p class="calibre8">Dudniąca muzyka wstrząsa ścianami teatru, kiedy Alex wyciera twarz ręcznikiem. W&nbsp;pewnej chwili słyszy głośne pukanie do drzwi. Sam! &ndash; myśli radośnie. Miał darmowy bilet i&nbsp;Alex nie może się doczekać, co jej chłopak powie o&nbsp;przedstawieniu.</p>

    <p class="calibre8">&ndash;&nbsp;Proszę! &ndash; woła i&nbsp;wychodzi z&nbsp;łazienki, żałując, że nie zdążyła wziąć prysznica.</p>

    <p class="calibre8">Jej radość ulatuje, gdy do garderoby wchodzi ktoś niski i&nbsp;krępy. Mężczyzna o&nbsp;młodzieńczej twarzy i&nbsp;wyraźnych zakolach. To inspicjent… Alex usilnie próbuje przypomnieć sobie jego imię. Zaczął pracę, kiedy jeszcze trwały próby, zanim cały jej świat legł w&nbsp;gruzach. Już wie, jak ma na imię, i&nbsp;uśmiecha się do niego.</p>

    <p class="calibre8">&ndash;&nbsp;Cześć, Jerry. Przepraszam, ale znowu zapomniałam oddać ci broń. &ndash; Podchodzi do toaletki. &ndash; Byłam tak podekscytowana, że całkowicie…</p>

    <p class="calibre8">&ndash;&nbsp;Mam na imię Gary. &ndash; Mężczyzna zamyka za sobą drzwi.</p>

    <p class="calibre8">Alex waha się i&nbsp;nieruchomieje, z&nbsp;dłonią na broni.</p>

    <p class="calibre8">Gary. Odwraca się, żeby na niego spojrzeć, w&nbsp;uszach jej dzwoni.</p>

    <p class="calibre8">&ndash;&nbsp;Gary, mąż Bridget?</p>

    <p class="calibre8">&ndash;&nbsp;Nie. Jestem jej synem.</p>

    <p class="calibre8">Teraz to widzi: w&nbsp;kształcie jego twarzy, kolorze oczu i&nbsp;długości nosa. Jest wyższy i&nbsp;tęższy od Bridget, ale ma takie same rysy twarzy. Gdyby się nie przyjrzała, nie zauważyłaby tego, ale teraz to wszystko widzi.</p>

    <p class="calibre8">&ndash;&nbsp;To ty miałaś umrzeć &ndash; mówi Gary i&nbsp;robi krok w&nbsp;jej stronę. &ndash; Nie dostałaś wiadomości, którą wysłałem na telefon Rivera?</p>

    <p class="calibre8">Alex zaciska palce na broni i&nbsp;cofa się.</p>

    <p class="calibre8">&ndash;&nbsp;To byłeś ty?</p>

    <p class="calibre8">&ndash;&nbsp;A&nbsp;co, myślałaś, że moja mama? &ndash; Gdy podchodzi bliżej, Alex czuje zapach płynu po goleniu: piżmowy, ostry i&nbsp;mdławy. &ndash; Nie mogłem się jej pozbyć. Wiecznie kręciła się w&nbsp;pobliżu. &ndash; W&nbsp;jego ciemnych oczach pojawiają się iskry, bez śladu rozbawienia. &ndash; No ale wzięła na siebie winę za napaść na tego kretyna. River… co to w&nbsp;ogóle za imię?</p>

    <p class="calibre8">Palce lewej ręki ma wyprostowane, lecz prawą dłoń zaciska w&nbsp;pięść, coś w&nbsp;niej trzyma. Obciągnął rękaw swetra, żeby ją zasłonić, ale kiedy gestykuluje, materiał podjeżdża do góry. Alex widzi błysk stali. To nóż.</p>

    <p class="calibre8">&ndash;&nbsp;Próbowałeś go zabić &ndash; mówi.</p>

    <p class="calibre8">&ndash;&nbsp;Za dużo węszył i&nbsp;wypytywał. Słyszałem, jak rozmawiał w&nbsp;kawiarni z&nbsp;Charlotte. Miał się za lepszego ode mnie i&nbsp;od mojej mamy. Zamierzał iść do niej, zadawać jej pytania, zmusić ją do mówienia. Myślał, że jest mądry, że wywiedzie mnie w&nbsp;pole.</p>

    <p class="calibre8">&ndash;&nbsp;Nie wiedział, kim jesteś. &ndash; Alex zerka w&nbsp;stronę drzwi. Nie ma szans, żeby zdołała do nich podbiec i&nbsp;je otworzyć. &ndash; Pomocy! &ndash; woła. &ndash; Niech ktoś mi pomoże!</p>

    <p class="calibre8">Gary się uśmiecha.</p>

    <p class="calibre8">&ndash;&nbsp;Nie usłyszą cię. Za kulisami rozkręca się impreza… piwo, przekąski, muzyka, prochy. Liz już prawie zapomniała, jak się nazywa. To twój wielki wieczór, Alex. Ten, który powinien był się wydarzyć kilka tygodni temu. Wiesz, jak długo na to czekałem? Jaki byłem cierpliwy?</p>

    <p class="calibre8">&ndash;&nbsp;Na co czekałeś?</p>

    <p class="calibre8">Patrzy na nią spod przymrużonych powiek, jakby zastanawiał się nad odpowiedzią.</p>

    <p class="calibre8">&ndash;&nbsp;Na to. Na twój teatralny debiut. Chciałem zetrzeć ci z&nbsp;twarzy ten uśmieszek. Tu chodzi o&nbsp;lojalność, Alex, o&nbsp;niepogrywanie z&nbsp;ludźmi.</p>

    <p class="calibre8">&ndash;&nbsp;Ale ja cię nie znam. Nigdy ze sobą nie rozmawialiśmy.</p>

    <p class="calibre8">Coś zmienia się w&nbsp;jego oczach i&nbsp;nagle rzuca się na nią; potrząsa jej ramionami z&nbsp;taką siłą, że Alex upada do tyłu. Uderza głową w&nbsp;ścianę, broń wypada jej z&nbsp;ręki na podłogę. Gary stoi nad nią i&nbsp;wyciąga z&nbsp;rękawa nóż.</p>

    <p class="calibre8">&ndash;&nbsp;Ależ rozmawialiśmy, tylko ty o&nbsp;mnie zapomniałaś… &ndash; stuka się po głowie z&nbsp;taką siłą, że Alex się krzywi &ndash; w&nbsp;chwili, gdy poznałaś swojego chłopaka. Wtedy mówiłaś: „Tak, Gary, rozumiem, Gary, dziękuję, że się tym ze mną podzieliłeś, Gary”, a&nbsp;teraz mnie, kurwa, nie pamiętasz?</p>

    <p class="calibre8">Alex modli się, żeby Sam był w&nbsp;domu, żeby nie dotarł na spektakl.</p>

    <p class="calibre8">&ndash;&nbsp;Przypomnij mi. Rozmawialiśmy w&nbsp;sieci? Prowadzę wiele rozmów z&nbsp;wieloma różnymi…</p>

    <p class="calibre8">Gary kopie ją w&nbsp;przeponę i&nbsp;przez chwilę Alex nie może zaczerpnąć powietrza.</p>

    <p class="calibre8">&ndash;&nbsp;Skurwiele. &ndash; Gary wykrzywia usta, tak że widać szparę między zębami. &ndash; Dlatego was nienawidzę. Ciebie i&nbsp;Charlotte, i&nbsp;tych wszystkich pieprzonych celebrytek. Suki, wszystkie jesteście tak samo fałszywe. Udajecie, że lubicie ludzi. Rozmawiacie ze swoimi followersami, kiedy myślicie, że możecie im wcisnąć bilet, książkę czy co tam sprzedajecie, ale jeśli są samotnymi, miłymi, zwykłymi ludźmi, którzy tylko chcą z&nbsp;kimś pogadać, to… pieprzyć ich.</p>

    <p class="calibre8">&ndash;&nbsp;Czy… czy… &ndash; Alex próbuje przypomnieć sobie istotne rozmowy, które prowadziła w&nbsp;mediach społecznościowych, przerażona, że wybierze tę niewłaściwą. &ndash; Jaki miałeś nick na Twitterze?</p>

    <p class="calibre8">&ndash;&nbsp;GZ-cztery-siedem-pięć-dwa. Na profilowanym miałem zdjęcie McLarena MCL-trzydzieści sześć.</p>

    <p class="calibre8">Litery i&nbsp;liczby nic jej nie mówią, ale kojarzy zdjęcie bolidu Formuły 1.</p>

    <p class="calibre8">&ndash;&nbsp;Twój tata zmarł &ndash; mówi i&nbsp;przygotowuje się na kolejne kopnięcie.</p>

    <p class="calibre8">&ndash;&nbsp;Och, a&nbsp;więc pamiętasz. &ndash; Gary unosi brwi. &ndash; Cóż, cieszę się, że zrobiło to na tobie takie kurewsko duże wrażenie.</p>

    <p class="calibre8">&ndash;&nbsp;Zabił się &ndash; dodaje Alex. &ndash; Tak mi…</p>

    <p class="calibre8">Tym razem kopie ją w&nbsp;klatkę piersiową. Alex wyje, gdy palący ból rozlewa się po jej plecach, szyi i&nbsp;szczęce.</p>

    <p class="calibre8">&ndash;&nbsp;Tylko nie mów, że ci przykro. Nawet się, kurwa, nie waż. Kiedyś myślałem, że może ci zależy. Że może masz w&nbsp;sobie trochę empatii, skoro ktoś zabił ci rodziców. Ale nie! Wszystkie jesteście zakochane w&nbsp;sobie i&nbsp;nie wahacie się udawać i&nbsp;kłamać, żeby tylko dostać to, czego chcecie. Nie obchodzą cię zwykli ludzie, co? Pewnie nawet nie znasz imion połowy aktorów, którzy grają razem z&nbsp;tobą, bo jesteś tak cholernie pochłonięta swoim pieprzonym…</p>

    <p class="calibre8">Gdy rozlega się pukanie do drzwi, Gary opada na kolana. Dłonią zakrywa jej usta i&nbsp;brutalnym szarpnięciem stawia ją na nogi.</p>

    <p class="calibre8">&ndash;&nbsp;To on &ndash; szepcze. &ndash; Zanim wszedłem, powiesiłem na twoich drzwiach karteczkę z&nbsp;napisem: <em class="calibre4">Nie przeszkadzać (chyba że jesteś Samem</em>). &ndash; Przy ostatnich słowach kreśli palcami w&nbsp;powietrzu cudzysłów. &ndash; Słodkie, nie sądzisz?</p>

    <p class="calibre8">Alex szarpie się i&nbsp;wyrywa, a&nbsp;potem, kiedy on przykłada jej nóż do gardła, nieruchomieje. Oddycha z&nbsp;trudem. Za każdym razem, gdy nabiera tchu, coś chrzęści jej pod skórą, w&nbsp;okolicy żeber, ale nie obchodzi jej, co się z&nbsp;nią stanie. Dopóki drzwi pozostają zamknięte, Sam jest bezpieczny.</p>

    <p class="calibre8">Znowu pukanie, a&nbsp;w&nbsp;przerwie między piosenkami Alex słyszy głos Sama:</p>

    <p class="calibre8">&ndash;&nbsp;To ja! Otwórz!</p>

    <p class="calibre8">Szamocze się rozpaczliwie, zaciskając zęby z&nbsp;bólu; próbuje dźgnąć Gary’ego łokciem, żeby zdjął rękę z&nbsp;jej ust, lecz on trzyma ją mocno.</p>

    <p class="calibre8">&ndash;&nbsp;Otwórz drzwi &ndash; syczy jej do ucha.</p>

    <p class="calibre8">Alex kręci głową. Woli, żeby poderżnął jej gardło. Jego ciało sztywnieje, po czym Gary popycha ją do przodu, tak że Alex uderza brodą o&nbsp;podłogę. Zęby jej dzwonią, szczęka eksploduje bólem. Próbuje wykrzyknąć imię Sama i&nbsp;go ostrzec, ale ból jest tak silny, że Alex nie może otworzyć ust. Sięga po broń, leżącą tuż obok jej ręki, kładzie palec na spuście, obraca się na plecy i&nbsp;spogląda w&nbsp;górę, akurat w&nbsp;chwili, gdy do pokoju wchodzi Sam. U&nbsp;jego stóp leży bukiet kwiatów, dłoń ma otwartą, jakby właśnie je wypuścił. Za jego plecami stoi Gary. Jedną ręką trzyma go w&nbsp;pasie, drugą przyciska nóż do jego gardła.</p>

    <p class="calibre8">&ndash;&nbsp;Puść go. &ndash; Alex wyciąga ramię i&nbsp;celuje. Widzi tylko połowę twarzy Gary’ego, ale to jej wystarczy. &ndash; Puść go albo strzelę.</p>

    <p class="calibre8">Jego śmiech niesie się po pokoju.</p>

    <p class="calibre8">&ndash;&nbsp;Myślisz, że to prawdziwa broń, co? Wydaje ci się, że jesteś Heddą Gabler? Siebie też zastrzelisz? &ndash; Jego śmiech urywa się równie nagle, jak się zaczął. &ndash; To fałszywa spluwa, ty głupia dziwko.</p>

    <p class="calibre8">Mając w&nbsp;pamięci słowa Lucy, Alex mierzy teraz prosto w&nbsp;oko Gary’ego.</p>

    <p class="calibre8">On ziewa, udając, że jest znudzony, i&nbsp;mocniej ściska nóż.</p>

    <p class="calibre8">&ndash;&nbsp;Zabiję go, zabiję…</p>

    <p class="calibre8">Rozlega się cichy świst, gdy kulka śrutu wylatuje z&nbsp;pistoletu, przecina powietrze, wbija się w&nbsp;skórę, tkankę tłuszczową i&nbsp;mięsień nad lewą brwią Gary’ego, po czym wędruje do jego mózgu.</p>
  </section>
</div>


<div class="calibre1" id="calibre_link-65">
  <section type="chapter" role="doc-chapter" class="calibre">
    <h1 class="numer">Rozdział 58</h1>

    <h1 class="tytul">Lucy</h1>

    <p class="tyt">Trzy miesiące później</p>

    <p class="calibre8">Lucy stara się nie gapić, gdy idzie za Alex i&nbsp;Riverem do pokoju widzeń więzienia Bronzefield. Nigdy dotąd nie była w&nbsp;więzieniu i&nbsp;przez całą tę procedurę &ndash; okazanie dokumentu tożsamości, schowanie rzeczy do szafki, rewizja jak na lotnisku &ndash; czuje się, jakby wkraczała do innego świata. Spodziewała się, że pokój widzeń będzie zimny i&nbsp;ascetyczny, jak w&nbsp;serialu <em class="calibre4">Happy Valley</em>, gdy Ryan idzie odwiedzić Tommy’ego Lee Royce’a, ale ten bardziej wygląda jak przyjemny pokój zabaw, z&nbsp;zabawkami dla dzieci, plakatami na ścianach i&nbsp;barem z&nbsp;przekąskami i&nbsp;herbatą.</p>

    <p class="calibre8">Pomaga Riverowi i&nbsp;Alex ustawić cztery krzesła wokół jednego z&nbsp;niskich stolików, po czym siada i&nbsp;próbuje się uspokoić. Od kilku dni stresuje się odwiedzinami u&nbsp;Bridget &ndash; po części dlatego, że obawia się, jak wpłynie to na Rivera i&nbsp;Alex, a&nbsp;po części dlatego, że się boi. Myślała, że zna Bridget, a&nbsp;tak naprawdę wcale jej nie znała. Spojrzenie jej oczu, kiedy cofnęła samochód, żeby jeszcze raz przejechać Marcusa, wciąż ją prześladuje. Zupełnie jakby utraciła część siebie, jakby w&nbsp;ogóle jej tam nie było.</p>

    <p class="calibre8">Lucy kładzie dłoń na kolanie Rivera.</p>

    <p class="calibre8">&ndash;&nbsp;Wszystko w&nbsp;porządku? Na pewno chcesz to zrobić?</p>

    <p class="calibre8">River spokojnie kiwa głową, ale Lucy wie, że się martwi. Meg mówi im wszystko, czego nie przekazuje River &ndash; że prawie nie sypia, a&nbsp;gdy uda mu się zasnąć, śnią mu się koszmary; że po zmroku nie wychodzi z&nbsp;domu i&nbsp;niemal cały czas czuje ból.</p>

    <p class="calibre8">&ndash;&nbsp;Alex, jak się czujesz? &ndash; pyta Lucy.</p>

    <p class="calibre8">&ndash;&nbsp;Dziękuję, dobrze. &ndash; Alex szczelniej otula się kurtką, chociaż w&nbsp;pokoju jest ciepło.</p>

    <p class="calibre8">Kurtka w&nbsp;panterkę albo została w&nbsp;Devon, albo leży gdzieś w&nbsp;policyjnej torbie na dowody. Lucy i&nbsp;Alex spędziły długie godziny w&nbsp;pokoju przesłuchań, gdzie pytano je o&nbsp;ich relacje z&nbsp;Bridget i&nbsp;pozostałymi członkami grupy, o&nbsp;nadajniki, o&nbsp;stalkerów i&nbsp;o&nbsp;to, czy nie posunęły się za daleko, szukając zemsty. Przysadzisty łysiejący detektyw zasugerował Lucy, że może zmówiła się z&nbsp;Bridget, żeby zabić Marcusa. To wtedy wybuchnęła. „To znaczy zanim mnie porwał i&nbsp;próbował udusić czy później, kiedy uciekłam po tym, jak pobił moją przyjaciółkę i&nbsp;zostawił ją na pewną śmierć?”</p>

    <p class="calibre8">Alex przesłuchiwano w&nbsp;sprawie pistoletu, z&nbsp;którego strzeliła do Gary’ego. Do kogo należał? Dlaczego go miała? Czy wiedziała, że jest naładowany, kiedy wycelowała w&nbsp;Gary’ego i&nbsp;strzeliła?</p>

    <p class="calibre8">Tylko Lucy, River i&nbsp;Sam znają prawdę: że przed rozpoczęciem spektaklu Alex w&nbsp;tajemnicy podmieniła broń, w&nbsp;obawie, że jej stalker może być wśród publiczności. Wiedziała, że w&nbsp;środku jest tylko jedna kula śrutu, ale już samo to, jak broń przyjemnie ciążyła jej w&nbsp;dłoni, dodawało jej odwagi. Udała, że pociąga za spust, reagując na huk wystrzału przygotowany przez operatora dźwięku, tak jak robiła to wcześniej.</p>

    <p class="calibre8">Policji powiedziała, że to Gary podmienił broń, a&nbsp;ona, nieświadoma tego, używała jej podczas przedstawienia i&nbsp;sięgnęła po nią odruchowo, gdy zaczął grozić jej i&nbsp;Samowi nożem. Zrobiła to w&nbsp;samoobronie i&nbsp;sama się zdziwiła, gdy okazało się, że pistolet nie tylko jest prawdziwy, ale i&nbsp;naładowany.</p>

    <p class="calibre8">Śrut nie zabił Gary’ego, lecz spowodował poważne obrażenia. Wszyscy zeznawali w&nbsp;sądzie, najpierw w&nbsp;procesie Gary’ego, a&nbsp;później Bridget. Lucy popłakała się, gdy zobaczyła, jak wsparty na lasce River kuśtyka na miejsce dla świadka. Był taki dzielny, kiedy odpowiadał na pytania obrońcy. Alex zresztą też. Czuła się zaszczycona, mogąc nazywać tych dwoje przyjaciółmi.</p>

    <p class="calibre8">Teraz, kiedy Bridget idzie ku nim, w&nbsp;szarej bluzie i&nbsp;szarych spodniach dresowych, z&nbsp;włosami związanymi w&nbsp;koński ogon, River i&nbsp;Alex wyraźnie tężeją.</p>

    <p class="calibre8">&ndash;&nbsp;Cześć! &ndash; W&nbsp;oczach Bridget czai się strach, kiedy siada na pustym krześle i&nbsp;wciska dłonie między kolana. &ndash; Dziękuję, że przyszliście.</p>

    <p class="calibre8">&ndash;&nbsp;To nie jest spotkanie pojednawcze. &ndash; Alex krzyżuje ramiona i&nbsp;odchyla się na oparcie krzesła, tak by być jak najdalej od Bridget.</p>

    <p class="calibre8">River tęsknym wzrokiem zerka w&nbsp;stronę baru z&nbsp;przekąskami.</p>

    <p class="calibre8">&ndash;&nbsp;Wiem &ndash; mówi Bridget lekkim, miłym tonem, ale nie potrafi zdobyć się na uśmiech. Spogląda na Rivera. &ndash; Jak się czujesz?</p>

    <p class="calibre8">&ndash;&nbsp;Boi się &ndash; odpowiada Alex. &ndash; Ma koszmary i&nbsp;cierpi. Jak twoim zdaniem ma się czuć po tym, jak twój syn dźgnął go w&nbsp;plecy?</p>

    <p class="calibre8">&ndash;&nbsp;Alex. &ndash; River posyła jej wymowne spojrzenie. &ndash; W&nbsp;porządku. Sam się tym zajmę. Dzięki pomocy Meg z&nbsp;każdym dniem czuję się lepiej. Ale brakuje mi osoby, którą byłem dawniej. Gdy wydawało mi się, że nie ma rzeczy, której nie mógłbym zrobić.</p>

    <p class="calibre8">Bridget pochyla głowę, dłonie jej drżą.</p>

    <p class="calibre8">&ndash;&nbsp;Kiedy zobaczyłam na WhatsAppie wiadomość Rivera, że ma się spotkać z&nbsp;Charlotte na lunchu w&nbsp;Primrose Hill, wróciłam z&nbsp;Devon najszybciej, jak tylko mogłam. &ndash; Zerka na Alex, która wbija wzrok w&nbsp;podłogę, i&nbsp;znowu spogląda na Rivera. &ndash; Wiedziałam, że Gary pójdzie tam za nią, ale nie sądziłam, że zrobi krzywdę tobie. Myślałam, że chodzi mu o&nbsp;Charlotte, więc kiedy zobaczyłam, jak idzie za tobą, próbowałam go dogonić. Ale byłam za daleko, a&nbsp;on szedł zbyt szybko i&nbsp;nie odbierał telefonu. Tak jak mówiłam w&nbsp;sądzie, próbowałam ci pomóc. Próbowałam… usiłowałam rękami zatamować krwawienie, ale… było tyle krwi. Później, kiedy ludzie zaczęli wskazywać nas palcami i&nbsp;iść w&nbsp;naszą stronę, spanikowałam. Jak już byłam wystarczająco daleko, zadzwoniłam po karetkę.</p>

    <p class="calibre8">&ndash;&nbsp;Niesamowite &ndash; mruczy pod nosem Alex. &ndash; Niech ktoś da tej kobiecie Order Imperium Brytyjskiego.</p>

    <p class="calibre8">&ndash;&nbsp;Nie rozumiem tylko &ndash; odzywa się Lucy &ndash; czemu nie doniosłaś policji na Gary’ego. Nie wtedy, ale kilka miesięcy wcześniej, jak zobaczyłaś jego laptop i&nbsp;wszystkie te chore wiadomości, które publikował na Twitterze z&nbsp;różnych kont. Upokarzające, szydercze teksty, w&nbsp;których nazywał kobiety kłamczuchami, zdzirami i&nbsp;kurwami, ohydne komentarze na temat członków ich rodzin i&nbsp;te chore groźby.</p>

    <p class="calibre8">Podczas procesu odczytano na sali sądowej dziesiątki tweetów i&nbsp;słuchając ich, Lucy aż drżała. Przerażające było to, jak szybko Gary zmieniał się z&nbsp;miłego i&nbsp;uprzejmego mężczyzny w&nbsp;mściwego, owładniętego obsesją szaleńca.</p>

    <p class="calibre8">&ndash;&nbsp;On źle się czuł, odkąd jego ojciec odebrał sobie życie. &ndash; Bridget patrzy na nią błagalnie, jak gdyby z&nbsp;ich trójki tylko Lucy była w&nbsp;stanie ją zrozumieć.</p>

    <p class="calibre8">&ndash;&nbsp;To żadne wytłumaczenie i&nbsp;dobrze o&nbsp;tym wiesz. Widziałaś, przez co przechodziłam z&nbsp;Marcusem. Mówiłam ci o&nbsp;tym, jak usprawiedliwiał swoje zachowanie, a&nbsp;ty niemal identycznie tłumaczysz teraz syna.</p>

    <p class="calibre8">&ndash;&nbsp;To nie to samo &ndash; mówi Bridget. &ndash; To, co zrobił Gary… To tylko słowa.</p>

    <p class="calibre8">&ndash;&nbsp;Tylko słowa? &ndash; Alex pochyla się, jej szyja robi się czerwona. &ndash; Jaja sobie robisz? Dźgnął Rivera nożem! Mało brakowało, a&nbsp;zabiłby Sama!</p>

    <p class="calibre8">&ndash;&nbsp;Ja… mówiłam o&nbsp;tweetach &ndash; broni się Bridget. &ndash; On…</p>

    <p class="calibre8">&ndash;&nbsp;Miesiącami nękał mnie w&nbsp;sieci. Napisał do mnie i&nbsp;nazwał mnie dziwką, a&nbsp;gdy nie zareagowałam, zadzwonił, podszywając się pod policjanta, i&nbsp;zaczął mnie straszyć Colinem Sutherlandem. Napisał szminką na lustrze w&nbsp;mojej garderobie, że to przeze mnie zginęli moi rodzice. Zrobił mi zdjęcie w&nbsp;restauracji i&nbsp;mi je przesłał. Poszedł za mną do Covent Garden i&nbsp;wysyłał mi wiadomości, że mnie obserwuje. To samo robił Charlotte i&nbsp;Bóg wie ilu kobietom jeszcze.</p>

    <p class="calibre8">&ndash;&nbsp;Wiem… wiem o&nbsp;tym. To wtedy dotarło do mnie, że sytuacja wymyka się spod kontroli. To wtedy podrzuciłam mu nadajnik, żeby wiedzieć, gdzie jest.</p>

    <p class="calibre8">&ndash;&nbsp;Wymyka się spod kontroli? Bezustannie kłamałaś i&nbsp;wprowadzałaś mnie w&nbsp;błąd, chociaż przez cały czas wiedziałaś, gdzie jest twój syn. Jak to miało mnie ochronić? Jesteś taką samą wariatką jak on…</p>

    <p class="calibre8">&ndash;&nbsp;Nie mów tak o&nbsp;nim!</p>

    <p class="calibre8">&ndash;&nbsp;Nie rozumiem, jak możesz to usprawiedliwiać. To wszystko. &ndash; Alex opiera łokcie na kolanach i&nbsp;obejmuje głowę dłońmi. &ndash; Twoje i&nbsp;jego zachowanie.</p>

    <p class="calibre8">&ndash;&nbsp;Próbowałam go zrozumieć, powstrzymać. Nie chciałam, żeby trafił do więzienia. Dlatego dołączyłam do forum. &ndash; Bridget tak bardzo wierci się na krześle, że jeden ze strażników, wyraźnie zaniepokojony, podchodzi bliżej. &ndash; Wpisałam: <em class="calibre4">Jak powstrzymać stalkera</em> i&nbsp;znalazłam grupę. Bo to właśnie próbowałam zrobić: powstrzymać go. Chciałam uniknąć tego wszystkiego. Myślałam, że może znajdę tam jakieś wskazówki dla kogoś takiego jak ja… kogoś, kto próbuje powstrzymać ukochaną osobę przed podejmowaniem złych decyzji…</p>

    <p class="calibre8">&ndash;&nbsp;A&nbsp;tymczasem poznałaś nas &ndash; odzywa się River. &ndash; I&nbsp;sama udawałaś ofiarę, chociaż wiedziałaś, że w&nbsp;ten sposób oczernisz Charlotte. Do cholery, Bridget, musisz przyznać, że strasznie to wszystko posrane.</p>

    <p class="calibre8">Alex podnosi wzrok znad swoich dłoni.</p>

    <p class="calibre8">&ndash;&nbsp;Kiedy zorientowałaś się, że jestem jedną z&nbsp;jego ofiar?</p>

    <p class="calibre8">&ndash;&nbsp;Grałaś w&nbsp;<em class="calibre4">Southern Lights</em> i&nbsp;rozpoznałam cię na Zoomie, ale zobaczyłam twój profil w&nbsp;komputerze Gary’ego i&nbsp;przeczytałam wiadomości, które ci wysyłał.</p>

    <p class="calibre8">&ndash;&nbsp;Dziwny zbieg okoliczności, nie sądzisz? &ndash; River podejrzliwie mruży oczy. &ndash; Że akurat przypadkiem w&nbsp;grupie wsparcia natrafiłaś na Alex.</p>

    <p class="calibre8">&ndash;&nbsp;Tak! &ndash; Bridget prostuje się na krześle i&nbsp;zaciska palce na siedzeniu. &ndash; Żebyś wiedział. To dlatego byłam taka zszokowana, kiedy zobaczyłam ją na Zoomie. Ale on nękał dziesiątki, może nawet setki kobiet, nie tylko Alex i&nbsp;Charlotte. Prezenterki wiadomości, pisarki, badaczki, polityczki i&nbsp;muzyczki. Niektórym podobały się jego odpowiedzi, a&nbsp;wtedy zaczynał reagować na każdy ich wpis. Niektórym, jak Alex, było go szkoda i&nbsp;zaczynały z&nbsp;nim rozmawiać. Tak naprawdę. To ich nienawidził najbardziej, kiedy potem urywały z&nbsp;nim kontakt.</p>

    <p class="calibre8">&ndash;&nbsp;Wiedziałaś, że to on wysłał kwiaty? &ndash; pyta Lucy.</p>

    <p class="calibre8">&ndash;&nbsp;Nie od razu, ale rozpoznałam opis kobiety, która przywiozła je na pogrzeb Nat. Ciemnowłosa z&nbsp;kolczykiem w&nbsp;nosie, tatuażem na szyi i&nbsp;silnym akcentem. Tak wygląda Agata, moja znajoma z&nbsp;Polski.</p>

    <p class="calibre8">&ndash;&nbsp;I&nbsp;nic mu nie powiedziałaś? &ndash; pyta River. &ndash; Kamień z&nbsp;Highgate Wood schowałaś do kieszeni, tak? Żebyśmy nie mogli pokazać go policji?</p>

    <p class="calibre8">&ndash;&nbsp;Widziałaś, jacy byliśmy przerażeni! &ndash; rzuca Alex. &ndash; Potrzebuję przerwy. Ktoś ma ochotę na herbatę?</p>

    <p class="calibre8">Wszyscy oprócz Bridget kiwają głową, a&nbsp;gdy Alex, lawirując między stolikami, idzie w&nbsp;stronę baru, Bridget zaczyna płakać.</p>

    <p class="calibre8">&ndash;&nbsp;Tak trudno było mi radzić sobie ze wszystkim samej. Gary miał dwadzieścia dziewięć lat, kiedy odszedł jego ojciec, i&nbsp;bardzo to przeżył. On i&nbsp;Charlie byli najlepszymi kumplami. Uwielbiali Formułę Jeden i&nbsp;wiecznie gdzieś latali, żeby zobaczyć wyścigi. Lubiłam to, bo miałam wtedy całe mieszkanie tylko dla siebie. Kiedy Charlie stracił pracę, wszystko się zmieniło. Zupełnie jakby utracił jakąś część siebie, nie był w&nbsp;stanie się pozbierać. To uraziło jego dumę i… &ndash; Macha ręką, jakby próbowała odegnać złe wspomnienie. &ndash; W&nbsp;każdym razie Gary bardzo przeżył jego śmierć. Rzadko wychodził z&nbsp;pokoju. Myślałam, że ma depresję, ale powiedział mi, że poznał w&nbsp;internecie ludzi, którzy mu pomagają, że nawiązał nowe przyjaźnie. Pewnego dnia, kiedy brał prysznic, weszłam do jego pokoju, żeby wziąć rzeczy do prania. Jego laptop leżał włączony na łóżku. Ponieważ Gary niewiele mówił mi o&nbsp;nowych przyjaciołach, postanowiłam zerknąć. Miał otwartych tyle różnych stron… Twitter, poczta, Instagram, różne konta, setki wiadomości do celebrytów, niektóre miłe, ale większość… &ndash; Krzywi się. &ndash; To był jedyny raz, kiedy zajrzałam do jego laptopa. Od tej pory zawsze się wylogowywał, jakby wiedział, że ja wiem. Kilka nazwisk utkwiło mi w&nbsp;pamięci, przede wszystkim Alex i&nbsp;Charlotte McBeth, stand-uperka w&nbsp;klubie komediowym, gdzie się zatrudnił.</p>

    <p class="calibre8">&ndash;&nbsp;Jako pracownik techniczny &ndash; uzupełnia River.</p>

    <p class="calibre8">&ndash;&nbsp;Tak. &ndash; Bridget odwraca wzrok, jakby nie potrafiła spojrzeć mu w&nbsp;oczy. &ndash; Zaczęłam chodzić na jej występy, bo widziałam niektóre z&nbsp;tych okropnych gróźb, jakie Gary wrzucił na Twittera, i&nbsp;pomyślałam, że jeśli tam będę, powstrzymam go przed zrobieniem czegoś strasznego. Byłam tam tyle razy i&nbsp;w&nbsp;kółko słuchałam tych samych żartów. Wkurzało go to, ale tego właśnie chciałam. Myślałam, że może da jej spokój albo odejdzie z&nbsp;pracy. Później zaczęłam znajdować różne rzeczy ukryte w&nbsp;jego pokoju: bieliznę, szminkę, zdjęcia przypadkowych ludzi z&nbsp;przylepionymi na odwrocie kawałkami taśmy. Nie wiedziałam, że to należy do niej, do czasu, aż dwa tygodnie później rzucił pracę w&nbsp;klubie i&nbsp;zatrudnił się w&nbsp;teatrze. Opróżniałam kosz w&nbsp;pokoju Gary’ego i&nbsp;znalazłam tam podarty na strzępy notatnik. Widziałam w&nbsp;mediach społecznościowych wpisy Charlotte, w&nbsp;których prosiła znalazcę o&nbsp;jego zwrot, więc włożyłam kawałki do pudełka po butach, mając nadzieję, że da radę go poskładać, i&nbsp;zostawiłam pod drzwiami jej mieszkania. Czułam się podle po tym, co zrobił Gary, po tym, jak zniszczył wszystkie te żarty i&nbsp;historie, nad którymi tak ciężko pracowała, dlatego wysłałam jej kwiaty. Oczywiście anonimowo. Włożyłam do koperty odręcznie napisany liścik, wsunęłam go między łodygi i&nbsp;zostawiłam bukiet na zapleczu kwiaciarni, żeby odebrał go kurier. Mark musiał zauważyć, że przy celofanie nie ma wizytówki sklepu, więc sam ją przypiął. Kiedy dotarło do mnie, co zrobił, wiedziałam, że to tylko kwestia czasu, zanim Charlotte mnie znajdzie.</p>

    <p class="calibre8">&ndash;&nbsp;Przyszła do kwiaciarni &ndash; mówi Lucy. &ndash; Bo na odwrocie wizytówki był adres.</p>

    <p class="calibre8">&ndash;&nbsp;Była taka wściekła. &ndash; Bridget rumieni się na to wspomnienie. &ndash; Bałam się, że dźgnie mnie moim własnym sekatorem.</p>

    <p class="calibre8">&ndash;&nbsp;Kiedy odkryłaś, że Gary stalkuje nie tylko Charlotte? Że prześladuje również mnie? &ndash; Alex stawia na stoliku trzy plastikowe kubki z&nbsp;herbatą.</p>

    <p class="calibre8">Bridget wzdryga się, a&nbsp;jej oczy znowu robią się czujne.</p>

    <p class="calibre8">&ndash;&nbsp;Jak powiedziałaś, że ktoś napisał szminką coś strasznego na lustrze w&nbsp;twojej garderobie. &ndash; Skubie plamę po jedzeniu na brzegu bluzy. &ndash; Wyszukałam w&nbsp;sieci tytuł twojej sztuki i&nbsp;znalazłam nazwę teatru. Wtedy już wiedziałam. To tam Gary niedawno rozpoczął pracę. Nie pomagałam mu, Alex, próbowałam cię chronić. Pomyślałam, że jeśli podrzucę nadajniki tobie, Gary’emu i&nbsp;Charlotte, zapobiegnę czemuś złemu. Mogłabym pojawić się tam, gdzie będzie trzeba, i&nbsp;go powstrzymać. I&nbsp;udało się, prawda? Nic ci się nie stało, ale nigdy… nigdy nie przyszłoby mi do głowy, że Gary skrzywdzi Rivera. I&nbsp;myślałam, że po tym, co się wydarzyło, przestanie, więc przyznałam się do winy. Kazałam mu obiecać, że zostawi was w&nbsp;spokoju.</p>

    <p class="calibre8">Lucy patrzy, jak Alex popija herbatę. Cokolwiek powiedziała sobie przy barze, musiało podziałać, bo wydaje się spokojniejsza i&nbsp;bardziej opanowana, choć nie obojętna. Nie zachowuje się jak na pogrzebie Natalie, kiedy miała to dziwne, nieobecne spojrzenie.</p>

    <p class="calibre8">&ndash;&nbsp;Mogłam umrzeć &ndash; mówi Alex i&nbsp;upija kolejny łyk. &ndash; Sam też. Twój syn przystawił mu nóż do szyi. Gdybym nie strzeliła, poderżnąłby mu gardło.</p>

    <p class="calibre8">&ndash;&nbsp;Niedobrze z&nbsp;nim. &ndash; Bridget skubie plamę paznokciem. &ndash; Jest pod opieką psychiatry. Oprócz niego nie mam nikogo.</p>

    <p class="calibre8">&ndash;&nbsp;Nie winię Gary’ego. &ndash; Alex podnosi wzrok. &ndash; Winię ciebie. To ty zastraszałaś mnie, twierdząc, że Sutherland wyszedł z&nbsp;więzienia. Wiedziałaś, jak wpłynęło na mnie to, co zrobił, a&nbsp;mimo to kłamałaś. Mogłaś postąpić słusznie, Bridget. Mogłaś powiedzieć policji prawdę i&nbsp;przyczynić się do tego, by naprawdę niebezpieczny człowiek zniknął z&nbsp;ulic Londynu.</p>

    <p class="calibre8">&ndash;&nbsp;To nie jest byle człowiek! &ndash; Bridget patrzy na nią wyzywająco. &ndash; To mój syn.</p>

    <p class="calibre8">&ndash;&nbsp;A&nbsp;ile kosztuje miłość?</p>

    <p class="calibre8">Nikt się nie odzywa. Gdy cisza staje się niezręczna, Lucy szuka czegoś &ndash; czegokolwiek &ndash; co mogłaby powiedzieć, żeby rozładować napięcie. Zaraz jednak porzuca tę myśl. Nie musi być rozjemczynią ani występować w&nbsp;niczyjej obronie. Teraz, kiedy Marcus nie żyje, nie musi obawiać się napiętych sytuacji, zimnego milczenia i&nbsp;wrogiej obojętności.</p>

    <p class="calibre8">Sama nie wie, co ma myśleć o&nbsp;Bridget. Nienawidzi jej za to, jak postąpiła wobec Rivera i&nbsp;Alex, ale sama nigdy nie poczuła się przez nią zagrożona. Raz uratowała ją przed Marcusem, próbowała pomóc jej uciec, a&nbsp;gdy ocalenie jej okazało się niemożliwe, zrobiła jedyne, co mogła &ndash; zabiła go. Czy od początku o&nbsp;to jej chodziło &ndash; chciała ocalić wszystkich, łącznie z&nbsp;własnym synem? Jakoś sobie radziła i&nbsp;starała się, jak mogła, dopóki nie stanęła przed najtrudniejszą decyzją: wybrać jego czy ich?</p>

    <p class="calibre8">River kręci się niespokojnie. Jego lekarstwa zamknięte są w&nbsp;szafce i&nbsp;Lucy widzi, że krzywi się z&nbsp;bólu.</p>

    <p class="calibre8">&ndash;&nbsp;Przepraszam! &ndash; mówi nagle Bridget. &ndash; River, Alex, przepraszam. Naprawdę. Nie chciałam, żeby tak się stało, musicie mi uwierzyć. Zrobiłam wszystko nie tak, jak trzeba, ale nie chciałam, żeby komukolwiek stała się krzywda. Przysięgam. Masz rację, Alex. To wszystko moja wina.</p>

    <p class="calibre8">Nikt się nie odzywa i&nbsp;znów zapada ciężkie milczenie. Lucy wierci się na krześle; rozpaczliwie pragnie przerwać tę ciszę, ale to nie jej wybaczenia chce Bridget. Kiedy napięcie staje się już nie do wytrzymania, River odchrząkuje i&nbsp;mówi:</p>

    <p class="calibre8">&ndash;&nbsp;Przyjmuję twoje przeprosiny, Bridget, i&nbsp;wybaczam ci. Nie była to łatwa decyzja. Miesiącami walczyłem ze złością i&nbsp;miałem… &ndash; kręci głową &ndash; naprawdę mroczne myśli. Ale nie pozwolę, żeby wzięły nade mną górę, tak jak to było z&nbsp;Vanessą. Niemal straciłem Meg i&nbsp;nigdy więcej do tego nie dopuszczę.</p>

    <p class="calibre8">&ndash;&nbsp;Dziękuję. &ndash; Bridget pochyla głowę, łzy napływają jej do oczu.</p>

    <p class="calibre8">Alex odchyla się na oparcie krzesła, krzyżuje ramiona i&nbsp;patrzy w&nbsp;sufit. Cokolwiek zamierza powiedzieć, widać, że nie przychodzi jej to łatwo.</p>

    <p class="calibre8">&ndash;&nbsp;Przez pół życia dźwigałam ciężar nienawiści. &ndash; Pochyla się i&nbsp;patrzy Bridget w&nbsp;oczy. &ndash; I&nbsp;nie pozwolę, żebyście ty i&nbsp;Gary ukradli mi drugą połowę. Przyszłam tu dzisiaj, żeby uzyskać odpowiedzi… nie otrzymałam ich od Colina Sutherlanda, bo za bardzo bałam się z&nbsp;nim spotkać. A&nbsp;teraz on nie żyje, a&nbsp;ja nigdy nie dowiem się prawdy. Ale pogodziłam się z&nbsp;tym. Powiedziałam to, co chciałam ci powiedzieć, i&nbsp;wysłuchałam tego, co ty miałaś do powiedzenia. Nie podoba mi się to i&nbsp;z&nbsp;pewnością tego nie rozumiem… prawdopodobnie nigdy nie zrozumiem… ale wybaczam ci, Bridget. &ndash; Bierze Rivera i&nbsp;Lucy za ręce i&nbsp;ściska je. &ndash; Myślę, że czas się zbierać.</p>

    <p class="calibre8">River wstaje; prawą rękę trzyma przy udzie, jakby się zastanawiał, czy podać dłoń Bridget, czy nie. W&nbsp;końcu decyduje się na skinienie głową.</p>

    <p class="calibre8">&ndash;&nbsp;Do widzenia, Bridget. Cieszę się, że mogliśmy porozmawiać.</p>

    <p class="calibre8">&ndash;&nbsp;Ja też. &ndash; Spojrzenie Alex jest łagodniejsze niż pół godziny temu, kiedy tu weszli; głos również.</p>

    <p class="calibre8">Lucy zostaje nieco z&nbsp;tyłu, gdy przyjaciele idą do wyjścia.</p>

    <p class="calibre8">&ndash;&nbsp;Trzymasz się jakoś? &ndash; zwraca się do Bridget, która odprowadza ich wzrokiem. Wygląda na załamaną. &ndash; Naprawdę tak tutaj strasznie?</p>

    <p class="calibre8">&ndash;&nbsp;W&nbsp;domu było lepiej. &ndash; Bridget próbuje się uśmiechnąć. &ndash; Ale się przyzwyczajam. Gary pisze do mnie dwa razy w&nbsp;tygodniu, a&nbsp;kobieta, z&nbsp;którą siedzę w&nbsp;celi, jest w&nbsp;porządku, choć może nieco zbyt emocjonalna. Uczę ją robić kwiaty z&nbsp;bibuły. Wysyła je dzieciom do domu.</p>

    <p class="calibre8">&ndash;&nbsp;To miło &ndash; mówi Lucy, chociaż przeraża ją myśl o&nbsp;siedzeniu z&nbsp;kimś obcym w&nbsp;celi.</p>

    <p class="calibre8">Jedna decyzja &ndash; tylko dzięki niej sama nie nosi teraz szarej bluzy. Gdyby nie straciła odwagi i&nbsp;pociągnęła za spust… gdyby kula trafiła Marcusa w&nbsp;oko… to los Bridget byłby jej losem.</p>

    <p class="calibre8">&ndash;&nbsp;Pracuję też jako sprzątaczka, dzięki czemu jestem zajęta. I&nbsp;pytałam strażników, czy mogłabym prowadzić zajęcia z&nbsp;florystyki. Powiedzieli, żebym zapytała znowu za pół roku. &ndash; Bridget wzrusza ramionami. &ndash; No więc chyba mam na co czekać.</p>

    <p class="calibre8">&ndash;&nbsp;Poświęciłaś swoją wolność, żebym ja mogła zachować moją &ndash; mówi Lucy.</p>

    <p class="calibre8">&ndash;&nbsp;Nie jestem tego taka pewna &ndash; rzuca Bridget z&nbsp;cichym prychnięciem. &ndash; Wiesz, miałam czas, żeby pomóc i&nbsp;coś wymyślić.</p>

    <p class="calibre8">&ndash;&nbsp;Tak, wiem. Chodzi o&nbsp;to… Nie mogłam powiedzieć tego przy Riverze i&nbsp;Alex… &ndash; Lucy bierze Bridget za rękę. &ndash; Ale już zawsze będę ci wdzięczna za to, że uwolniłaś mnie od Marcusa.</p>

    <p class="calibre8">&ndash;&nbsp;Czyli nie jestem zepsuta do szpiku kości. &ndash; Bridget uśmiecha się, a&nbsp;wokół jej oczu pojawiają się drobne zmarszczki. &ndash; Tylko w&nbsp;jakichś czterdziestu czy pięćdziesięciu procentach.</p>
  </section>
</div>


<div class="calibre1" id="calibre_link-66">
  <section type="chapter" role="doc-chapter" class="calibre">
    <h1 class="numer">Rozdział 59</h1>

    <h1 class="tytul">Alex</h1>

    <p class="calibre8">Trzymając Sama pod rękę, Alex idzie za Lucy i&nbsp;Riverem przez cmentarz w&nbsp;północno-zachodnim Londynie. Jest słoneczne lutowe popołudnie, spod krzewów rozmarynu wyglądają kępki przebiśniegów, a&nbsp;pierwsze hiacynty wyściubiają spod ziemi zielone ciekawskie nosy.</p>

    <p class="calibre8">&ndash;&nbsp;Znalazłam ją &ndash; mówi cicho Lucy i&nbsp;zatrzymuje się przy wazonie z&nbsp;tabliczką lśniącą w&nbsp;słońcu i&nbsp;bukietem żółtych żonkili, niebieskich irysów i&nbsp;białych tulipanów.</p>

    <p class="calibre8">Alex puszcza ramię Sama, a&nbsp;on kiwa głową i&nbsp;patrzy na nich z&nbsp;powagą.</p>

    <p class="calibre8">&ndash;&nbsp;Zostawię was samych. Zaczekam w&nbsp;samochodzie.</p>

    <p class="calibre8">Kiedy się oddala, Alex kuca przy wazonie i&nbsp;dotyka palcami tabliczki.</p>

    <p class="calibre8">&ndash;&nbsp;Cześć, Natalie.</p>

    <p class="calibre8">&ndash;&nbsp;Mam wrażenie, że to było bardzo, bardzo dawno temu &ndash; mówi Lucy. &ndash; A&nbsp;zarazem nie dalej jak wczoraj.</p>

    <p class="calibre8">River też kuca.</p>

    <p class="calibre8">&ndash;&nbsp;A&nbsp;ja wciąż czuję, że mogliśmy ją uratować.</p>

    <p class="calibre8">Alex patrzy na niego.</p>

    <p class="calibre8">&ndash;&nbsp;Ledwie sami uszliśmy z&nbsp;życiem.</p>

    <p class="calibre8">&ndash;&nbsp;Masz rację. Ale…</p>

    <p class="calibre8">&ndash;&nbsp;Wiem &ndash; mówi łagodnie Alex. &ndash; Ja też.</p>

    <p class="calibre8">&ndash;&nbsp;Kiedy to się skończy? &ndash; pyta Lucy. &ndash; Ona tylko wracała z&nbsp;pracy do domu.</p>

    <p class="calibre8">Żadne z&nbsp;nich nie zna odpowiedzi i&nbsp;pytanie zawisa w&nbsp;powietrzu. Bez słowa każde z&nbsp;nich po kolei wkłada do wazonu białą różę, po czym stoją obok siebie przed grobem swojej przyjaciółki, Natalie, która odeszła zbyt wcześnie.</p>

    <p class="calibre8">Alex zamyka oczy. Była taka wściekła, kiedy pastor użył tych słów. Chciała, żeby powiedział, jak było naprawdę &ndash; że Natalie została zamordowana &ndash; ale to byłoby nie na miejscu. Gdyby to zrobił, cała uwaga skupiłaby się na zbrodni, a&nbsp;nie na tym dziecku, na dziewczynie, kobiecie, którą była Natalie. Ważne jest to, że pamiętają o&nbsp;niej, a&nbsp;nie o&nbsp;tym, jak umarła.</p>

    <p class="calibre8">Alex zwraca twarz do słońca, czuje ciepło na skórze i&nbsp;oddycha głęboko chłodnym powietrzem. Czuje się tak, jakby przez ostatnie dwadzieścia pięć lat żyła pod ziemią i&nbsp;nagle ktoś pokazał jej niebo.</p>

    <p class="calibre8">&ndash;&nbsp;Lexie?</p>

    <p class="calibre8">Otwiera oczy, osłania je dłonią i&nbsp;odwraca głowę w&nbsp;stronę, z&nbsp;której dobiega głos. Mruga, próbując zrozumieć, na co właściwie patrzy. Od tygodni przygotowywała się na to spotkanie, choć tak naprawdę nie wierzyła, że dojdzie ono do skutku. Myślała, że może on zmieni zdanie albo że ona się rozmyśli, albo świat sprzysięgnie się przeciwko nim i&nbsp;zrobi wszystko, żeby się nie spotkali. A&nbsp;teraz, gdy on tu jest, gdy widzi tę jego wysoką sylwetkę, ciemnobrązowe oczy, szerokie ramiona i&nbsp;krzywy uśmiech, nie może uwierzyć, że to się dzieje naprawdę.</p>

    <p class="calibre8">Idąc w&nbsp;stronę brata, czuje się jak we śnie. A&nbsp;gdy on otwiera ramiona, Alex zaczyna biec.</p>
  </section>
</div>


<div class="calibre1" id="calibre_link-67">
  <section type="chapter" role="doc-chapter" class="calibre">
    <h1 class="numer1">Nota od autorki</h1>

    <p class="calibre8">Piętnaście lat temu byłam przez kilka miesięcy stalkowana przez mojego kontrolującego i&nbsp;opresyjnego byłego chłopaka. Po czterech latach bycia razem i&nbsp;moich licznych próbach zakończenia tego związku postanowiłam, że dość tego, że to definitywny koniec i&nbsp;nigdy już do niego nie wrócę. Mój eks był inteligentny i&nbsp;elokwentny, a&nbsp;do tego był doskonałym manipulatorem, tak że za każdym razem, gdy próbowałam od niego odejść, potrafił mnie przekonać, żebym z&nbsp;nim została. Zdecydowałam, że tym razem będzie inaczej. Nie zamierzałam się z&nbsp;nim kontaktować &ndash; żadnego oddzwaniania, żadnych maili ani esemesów. Utrata kontroli była czymś, z&nbsp;czym nie mógł sobie poradzić, dlatego zaczął mnie nękać.</p>

    <p class="calibre8">Z początku ograniczał się do telefonów &ndash; wydzwaniał do mnie dziesiątki razy, mój telefon dzwonił bez przerwy, w&nbsp;dzień i&nbsp;w&nbsp;nocy. Kiedy go wyłączałam, okazywało się, że zostawiał wiadomości głosowe i&nbsp;wysyłał esemesy &ndash; niektóre urocze, inne oskarżycielskie, a&nbsp;jeszcze inne przesycone wściekłością i&nbsp;wieszczące, że już nigdy nie znajdę miłości. Czułam się atakowana, jakby bombardował mnie słowami. Później zaczął dzwonić na telefon stacjonarny, tak że ostatecznie musiałam go wyłączyć. Przysyłał mi kartki i&nbsp;listy ze zdjęciami nas obojga w&nbsp;„szczęśliwych czasach”, a&nbsp;także kwiaty i&nbsp;prezenty &ndash; wszystko to lądowało w&nbsp;koszu na śmieci. W&nbsp;końcu zaczął mnie nachodzić. Przyjeżdżał z&nbsp;Londynu do mojego mieszkania w&nbsp;Brighton, stał w&nbsp;deszczu i&nbsp;dzwonił do drzwi. Siedziałam po ciemku w&nbsp;salonie, przy zaciągniętych zasłonach, zatykałam uszy rękami i&nbsp;bałam się ruszyć. <em class="calibre4">Wiem, że tam jesteś</em>, pisał. <em class="calibre4">Słyszałem cię, jak chodzisz po mieszkaniu.</em></p>

    <p class="calibre8">Po czterech latach związku znał wszystkie moje lęki i&nbsp;obawy, a&nbsp;mnie trudno było ignorować niektóre wiadomości. Kiedy byliśmy razem, odstraszył wielu moich przyjaciół, lecz moja przyjaciółka Lisa mnie nie porzuciła. Dodawała mi sił i&nbsp;mówiła, żebym zamiast do niego pisała do niej. Moja siostra i&nbsp;jej ówczesna dziewczyna zaproponowały, żebym zamieszkała z&nbsp;nimi. On oczywiście znał mój adres, ale u&nbsp;nich nigdy nie był. Przeprowadziłam się, jednak wciąż nie czułam się bezpieczna. Wiedział, że pracuję w&nbsp;Londynie i&nbsp;w&nbsp;które dni tam jeżdżę. Poprosiłam szefa, żeby zmienił mi grafik, ale i&nbsp;tak byłam przerażona za każdym razem, gdy wsiadałam do metra.</p>

    <p class="calibre8">Wtedy do głowy mi nie przyszło, żeby pójść na policję. W&nbsp;tamtych czasach interweniowali tylko wówczas, gdy ofiary stalkingu otrzymywały jawne groźby, a&nbsp;mój eks był na to za mądry i&nbsp;wolał znęcać się nade mną psychicznie. Mijały tygodnie, miesiące, a&nbsp;każdy dzień przynosił nowe obawy &ndash; czego spróbuje tym razem? Jaką obierze taktykę? Zasypywał mnie mailami. Jeśli zablokowałam jedno jego konto, tworzył kolejne. Używał formularza kontaktowego na mojej stronie i&nbsp;wysyłał tyle wiadomości, że musiałam z&nbsp;niego zrezygnować. Kiedy samotność pchnęła mnie do tego, żeby zarejestrować się na dwóch serwisach randkowych, wytropił moje profile i&nbsp;znów zaczął do mnie pisać. Gdy kliknęłam w&nbsp;jego profil, skopiował to, co napisałam, i&nbsp;zmienił swój profil w&nbsp;męską wersję mojego. Znalazł moje sekretne konto na Twitterze, posty, które komentowałam, i&nbsp;próbował zhakować mój profil na Facebooku. Okazało się, że w&nbsp;sieci również nie mogę czuć się bezpieczna.</p>

    <p class="calibre8">Był specjalistą IT i&nbsp;potrafił odszukać moje ślady cyfrowe, ale o&nbsp;jednej rzeczy nie wiedział. Na swojej stronie miałam ukrytą aplikację, która podawała mi statystyki &ndash; ile osób odwiedza codziennie moją stronę i&nbsp;ile razy oraz z&nbsp;jakiego są kraju &ndash; a&nbsp;także szczegóły adresów IP odwiedzających. Ponieważ kiedyś logowałam się na stronę w&nbsp;mieszkaniu mojego byłego, znałam jego adres IP, a&nbsp;adres IP jego pracy wyświetlał się razem z&nbsp;nazwą firmy. Czasami logowałam się do aplikacji i&nbsp;widziałam, że w&nbsp;tej właśnie chwili przegląda moją stronę. Było to przerażające, a&nbsp;zarazem w&nbsp;pewien sposób mnie uspokajało. Jeśli przeglądał ją z&nbsp;Londynu, mogłam bezpiecznie wyjść z&nbsp;mieszkania w&nbsp;Brighton, bo wiedziałam, że nie ma go w&nbsp;pobliżu. Tylko taką miałam kontrolę.</p>

    <p class="calibre8">To właśnie kontrolę chciałam oddać bohaterom tej książki, postanowiłam jednak, że dam im do tego inne narzędzia. Wyposażyłam ich w&nbsp;nadajniki, które mieli nawzajem podrzucić swoim prześladowcom. Dałam im nadzieję. Ale jak to w&nbsp;życiu bywa, nawet najlepsze plany mogą wziąć w&nbsp;łeb.</p>

    <p class="calibre8">Ja miałam szczęście. Mój były przestał mnie stalkować, kiedy w&nbsp;końcu powiedziałam prawdę rodzicom, a&nbsp;mój tata zadzwonił do niego i&nbsp;zagroził, że zgłosi sprawę na policję. Jednak wielu stalkerów nie przestaje, pomimo ostrzeżeń, sądowych zakazów zbliżania się, a&nbsp;nawet kar więzienia. Według badań przeprowadzonych przez Uniwersytet Gloucester stalking był obecny w&nbsp;94 procentach z&nbsp;358 przypadków zabójstw umyślnych, które analizowano na potrzeby badań. Przez 63 procent czasu ofiary były śledzone, w&nbsp;tym obserwowane z&nbsp;ukrycia. Urząd Statystyczny informuje, że z&nbsp;końcem marca 2023 roku odnotowano w&nbsp;Wielkiej Brytanii 709 388 przypadków stalkingu i&nbsp;nękania. Od czasu, gdy sama byłam ofiarą stalkingu, prawo zostało zaostrzone, jednak doświadczenia osób prześladowanych nie są przez to mniej przerażające.</p>

    <p class="calibre8">Jeśli ty &ndash; lub ktoś, kogo kochasz &ndash; jesteś ofiarą stalkingu albo nękania, proszę, powiedz o&nbsp;tym komuś. Odnotowuj każdą formę kontaktu i&nbsp;zgłoś sprawę na policję. Możesz również uzyskać porady w&nbsp;rozmaitych organizacjach, w&nbsp;tym Susy Lamplugh Trust i&nbsp;National Stalking Helpline.</p>

    <p class="center"><a href="http://suzylamplugh.org/" class="calibre5">http://suzylamplugh.org/</a></p>

    <p class="center">National Stalking Helpline: 0808 802 0300</p>
  </section>
</div>






</body></html>
