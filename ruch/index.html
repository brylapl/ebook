<html>
	<head>
		<meta http-equiv="Content-Type" content="text/html;charset=utf-8" />
		<title>Każdy twój ruch</title>
		<script src="https://cdn.jsdelivr.net/npm/@tailwindcss/browser@4"></script>
		<style>
  h1,h2,p {
   margin-left:3px;
  }
h1.numer, h1.numer1 {
   text-align:center;
   font-size: 30px;
   font-weight: bold;
  }

h1.tytul {
   text-align:center;
   font-size: 24px;
   font-weight: bold;
  }
			
  h2 {
   text-align:center;
   font-size: 24px;
   font-weight: bold;
  }

.twitter-bold {
	font-weight: bold;
}

p.twitter {
	margin-left: 2em;

span.bold {
	font-weight: bold;
}

p.font-bold {
	font-weight: bold;
}
	

p.center {
	text-align:center;
}

 </style>
</head>
<body>





<div class="calibre1" id="calibre_link-34">
  <section type="chapter" role="doc-chapter" class="calibre">
    <h1 class="numer">Rozdział 27</h1>

    <h1 class="tytul">Alex</h1>

    <p class="font-bold">Poniedziałek, 16 października</p>

    <p class="tyt">Cztery dni do czyjejś śmierci…</p>

    <p class="calibre8">&ndash;&nbsp;Czy jest na świecie większa kretynka ode mnie? &ndash; Alex stoi w&nbsp;salonie i&nbsp;patrzy na siebie w&nbsp;lustrze. Jej odbicie też na nią spogląda, oskarżycielskim, gniewnym wzrokiem. &ndash; Nie. &ndash; Alex kręci głową, a&nbsp;kobieta w&nbsp;lustrze robi to samo. &ndash; Nie. Ty, Alexandro Jane Raynor, zdobywasz jebanego Oscara za bycie niewdzięczną suką.</p>

    <p class="calibre8">Wszystko wydarzyło się tak szybko &ndash; przeszłość przyćmiła teraźniejszość i&nbsp;opadły ją wspomnienia. Colin Sutherland. Colin Sutherland. Colin Sutherland. Jego imię nadal rozbrzmiewało w&nbsp;jej głowie, kiedy zadzwonił Sam i&nbsp;oświadczył jak gdyby nigdy nic, że namierzył jej brata, Bena, na Facebooku.</p>

    <p class="calibre8">&ndash;&nbsp;Wykrzykujesz przez sen jego imię. &ndash; Głos Sama brzęczał jej w&nbsp;uchu i&nbsp;rozsadzał czaszkę. &ndash; Zdawałaś sobie sprawę? Wiem, że mówiłaś, że nie chcesz go widzieć…</p>

    <p class="calibre8">Ach, jakże żałowała, że na czwartej randce z&nbsp;Samem upiła się i&nbsp;opowiedziała mu o&nbsp;bracie. Wyznała mu wszystko, nawet to, jak w&nbsp;jej dwudzieste urodziny pijany Ben cisnął jej w&nbsp;twarz oskarżenia. I&nbsp;jak następnego dnia, kiedy nie odbierała telefonu, zostawił jej na poczcie głosowej wiadomość z&nbsp;przeprosinami. Jak wysyłał jej kwiaty i&nbsp;dobijał się do jej drzwi, błagając, żeby go wpuściła. Jej serce pękło, kiedy oskarżył ją o&nbsp;śmierć rodziców, a&nbsp;za każdym razem, gdy próbował wszystko naprawić, zmieniało się w&nbsp;bryłę lodu. Jak po tym wszystkim miała spojrzeć mu w&nbsp;oczy, wiedząc, co Ben tak naprawdę myśli? Był tylko jeden sposób, żeby sobie z&nbsp;tym poradzić &ndash; musiała przekonać samą siebie, że brat też nie żyje.</p>

    <p class="calibre8">&ndash;&nbsp;…ale przemawia przez ciebie poczucie winy &ndash; ciągnął Sam. &ndash; A&nbsp;po tym wszystkim, co się ostatnio wydarzyło, myślę, że najwyższy czas, byś z&nbsp;nim porozmawiała, wybaczyła mu i&nbsp;przyjęła jego wsparcie.</p>

    <p class="calibre8">W końcu nie wytrzymała i&nbsp;cisnęła telefonem w&nbsp;drugi koniec pokoju. Nie zdążyła wziąć się w&nbsp;garść, gdy do salonu weszła Bridget i&nbsp;jak zwykle pełna ciepła i&nbsp;współczucia zaczęła mówić o&nbsp;Colinie Sutherlandzie i&nbsp;o&nbsp;tym, że wyobraża sobie, co Alex czuje.</p>

    <p class="calibre8">Zagnieździł się w&nbsp;jej mózgu, odkąd Bridget powiedziała, że zobaczyła go przed komisariatem. Złośliwy i&nbsp;śmiertelny jak guz albo zakrzep, owinięty w&nbsp;mnóstwo pytań. Jak udało mu się stalkować ją z&nbsp;więzienia? Czy miał telefon komórkowy? Przekonał kogoś, żeby ją odnaleźć, śledzić, zostawiać „prezenty” na progu jej mieszkania? Skorumpowanego gliniarza, byłego więźnia, własnego syna? Zna jej adres. Widział Sama w&nbsp;jej mieszkaniu. Czekał na odpowiednią chwilę, żeby zacząć ją prześladować, nękać, zabić ją za to, że wsadziła go za kratki.</p>

    <p class="calibre8">Colin Sutherland, Colin Sutherland, Colin Sutherland.</p>

    <p class="calibre8">Nawrzeszczała na Bridget, kazała jej się wynosić. Nie dlatego, że tamta zrobiła coś nie tak, ale po to, żeby już jej nie słuchać. Pragnęła, by dzwon w&nbsp;jej głowie przestał bić, by mogła zrzucić utkany z&nbsp;przeszłości koc i&nbsp;by w&nbsp;końcu mogła się napić, pokrzyczeć i&nbsp;odetchnąć.</p>

    <p class="calibre8">Teraz opada na kanapę, przez kilka sekund leży bez ruchu, gapiąc się w&nbsp;pobielony sufit, po czym wstaje, idzie do kuchni, otwiera lodówkę, patrzy w&nbsp;zimną pustkę, zamyka lodówkę i&nbsp;wraca do sypialni. Na podłodze przy łóżku zauważa skarpetkę Sama i&nbsp;pochyla się, żeby ją podnieść. Przypomina sobie, jak pierwszy raz się kochali, cztery miesiące temu, na pierwszej randce.</p>

    <p class="calibre8">Nazwała go wtedy zboczeńcem, bo został w&nbsp;skarpetkach, a&nbsp;on się roześmiał i&nbsp;wciąż pochylony nad nią, zdjął je, trąc palcami jednej nogi o&nbsp;kostkę drugiej, jak pies, który się drapie. Nie pamięta, co wtedy powiedziała ani co on odpowiedział, ale pamięta, jak ramiona mu się ugięły i&nbsp;jak zaśmiewali się do rozpuku, kiedy na nią opadł.</p>

    <p class="calibre8">Poznali się trzy dni wcześniej na imprezie u&nbsp;znajomego i&nbsp;w&nbsp;pierwszej chwili go nie polubiła. Był głośny, bezczelny i&nbsp;pewny siebie; należał do tych, którzy jeśli coś opowiadają, mówią tak głośno, żeby słyszał ich cały pokój, i&nbsp;pławią się w&nbsp;blasku zwróconych na nich oczu. Z&nbsp;pustym kieliszkiem w&nbsp;dłoni wymknęła się do kuchni, nadal wkurzona na złośliwy komentarz Conrada podczas próby czytanej. Sam wyszedł za nią i&nbsp;stanął przy zlewie, kiedy sięgnęła po najbliższą butelkę wina i&nbsp;nalała sobie do kieliszka.</p>

    <p class="calibre8">&ndash;&nbsp;Czy jeśli rozbawię cię w&nbsp;ciągu najbliższych trzech minut, umówisz się ze mną?</p>

    <p class="calibre8">&ndash;&nbsp;Nie. &ndash; Popatrzyła na niego.</p>

    <p class="calibre8">Z bliska jego brązowe oczy z&nbsp;opadającymi powiekami robiły wrażenie ciepłych i&nbsp;przyjaznych, a&nbsp;gdy się uśmiechał, w&nbsp;pyzatych policzkach pojawiały się dołeczki. Był wysoki, ciemnowłosy i&nbsp;choć nie należał do najprzystojniejszych, nie mogła zaprzeczyć, że wydał się jej niedorzecznie atrakcyjny. Irytował ją, zwłaszcza że był komikiem, a&nbsp;ona miała w&nbsp;życiu aż za wiele dramatów.</p>

    <p class="calibre8">&ndash;&nbsp;Serio? &ndash; zapytał. &ndash; Jesteś pewna?</p>

    <p class="calibre8">&ndash;&nbsp;Tak.</p>

    <p class="calibre8">&ndash;&nbsp;W&nbsp;porządku. &ndash; Odwrócił się do wyjścia, ale w&nbsp;drzwiach jeszcze się zatrzymał i&nbsp;spojrzał na nią. &ndash; Czy ktoś ci dzisiaj mówił, jak pięknie wyglądasz?</p>

    <p class="calibre8">&ndash;&nbsp;Nie. &ndash; Przewróciła oczami.</p>

    <p class="calibre8">Oparł się o&nbsp;futrynę w&nbsp;idiotycznej pozie komika.</p>

    <p class="calibre8">&ndash;&nbsp;No cóż. Jutro mi się poszczęści.</p>

    <p class="calibre8">Mimo woli roześmiała się, ale szybko rzuciła:</p>

    <p class="calibre8">&ndash;&nbsp;To nie znaczy, że pójdę z&nbsp;tobą na randkę.</p>

    <p class="calibre8">Zerknął na zegarek.</p>

    <p class="calibre8">&ndash;&nbsp;Mam jeszcze minutę i&nbsp;czterdzieści siedem sekund, żeby przekonać cię do zmiany zdania. Puk, puk…</p>

    <p class="calibre8">Alex pada na łóżko ze skarpetką przyciśniętą do piersi. Jaką trzeba być suką, żeby odepchnąć mężczyznę, który potrafi rozśmieszyć cię do łez? Który słucha cię, kiedy świrujesz, który chce cię chronić i&nbsp;tuli w&nbsp;nocy, kiedy z&nbsp;krzykiem budzisz się z&nbsp;koszmaru. Jakim trzeba być zjebem, żeby nawrzeszczeć na kogoś, kto odnajduje twojego brata, ponieważ człowiek, który zamordował twoich rodziców, wyszedł właśnie z&nbsp;więzienia?</p>

    <p class="calibre8">Nic dziwnego, że Ben nie rozmawiał z&nbsp;nią od piętnastu lat. Setki razy myślała o&nbsp;tym, żeby się z&nbsp;nim skontaktować, ale jego milczenie mówi jej wszystko, co powinna wiedzieć. Każdy normalny człowiek trzymałby się od niej z&nbsp;daleka. Nigdy dotąd nie myślała o&nbsp;sobie, że jest toksyczna, ale musi taka być, prawda? Przyciąga do siebie ludzi, a&nbsp;potem ich odpycha. Stworzyła grupę na WhatsAppie, żeby mieć wsparcie, i&nbsp;jak im dziękuje? Wrzeszczy na Bridget, która wspiera ją w&nbsp;trakcie doła i&nbsp;odwozi do domu, bo się o&nbsp;nią martwi. A&nbsp;Riverowi Alex powtarza, że jest dupkiem. Jedyną osobą, której jeszcze nie zraniła, jest Lucy, ale to pewnie tylko kwestia czasu.</p>

    <p class="calibre8">Zerka na zegarek przy łóżku &ndash; 21.30 &ndash; i&nbsp;bierze telefon, żeby sprawdzić, czy są jakieś wiadomości od Lucy albo pozostałych. O&nbsp;18.05 Lucy napisała na czacie: <span class="sms">Już nie chcę być częścią tej grupy. Moje zdrowie psychiczne tego nie wytrzyma. Wybieram się do rodziców. Mam nadzieję, że będziecie bezpieczni.</span> Alex natychmiast do niej zadzwoniła, ale Lucy nie odebrała &ndash; i&nbsp;nie odpisała na żadną z&nbsp;jej wiadomości.</p>

    <p class="calibre8">Co przydarzyło się Lucy od czasu, gdy Alex wyszła z&nbsp;jej mieszkania, do 18.05, kiedy odezwała się na grupie? Im dłużej o&nbsp;tym myśli, tym dziwniejsza wydaje się ta wiadomość. Grupa jest dla Lucy i&nbsp;dla nich wszystkich czymś w&nbsp;rodzaju liny ratunkowej. Czy naprawdę odeszłaby tak po prostu, wiedząc, że za cztery dni jedno z&nbsp;nich może umrzeć?</p>

    <p class="calibre8">Sprawdza, kiedy Lucy ostatni raz logowała się na WhatsAppie, i&nbsp;ogarnia ją strach.</p>

    <p class="calibre8">18.15. Niemal dokładnie o&nbsp;tej samej godzinie przestała odpisywać Natalie. W&nbsp;jednej chwili udzielała się na czacie, a&nbsp;w&nbsp;następnej zniknęła.</p>

    <p class="calibre8">Alex dzwoni do Lucy przez WhatsAppa, ale po kilku sygnałach połączenie zostaje przerwane. <span class="sms">Gdzie jesteś?</span> &ndash; pisze. <span class="sms">Zadzwoń do mnie ASAP.</span> Pojawia się jeden ptaszek, nie dwa.</p>

    <p class="calibre8">Kurwa. Kurwa.</p>

    <p class="calibre8">Dzwoni do Lucy na telefon i&nbsp;łączy się z&nbsp;pocztą głosową.</p>

    <p class="calibre8">&ndash;&nbsp;Lucy, tu Alex. Gdzie jesteś? Rozumiem, że chcesz opuścić grupę, ale, proszę, oddzwoń do mnie.</p>

    <p class="calibre8">Zaraz potem pisze wiadomość na grupie.</p>

    <p class="calibre8"><span class="sms">Bridget, River &ndash; czy któreś z&nbsp;was miało kontakt z&nbsp;Lucy, odkąd napisała, że chce opuścić grupę? Nie logowała się na WhatsAppie od 18.15 i&nbsp;zaczynam się martwić. Bridget, ty wiesz, gdzie ona mieszka. Możesz sprawdzić, czy nadal tam jest? Albo podaj mi adres, sama tam pojadę (przepraszam, że wcześniej zachowałam się jak totalna suka. To nie twoja wina).</span></p>

    <p class="calibre8">Przy wiadomości pojawia się jeden ptaszek &ndash; znak, że została wysłana, ale nie jest dostarczona. Co się dzieje? Gdzie są wszyscy? Zupełnie jakby zapadli się pod ziemię.</p>
  </section>
</div>


<div class="calibre1" id="calibre_link-35">
  <section type="chapter" role="doc-chapter" class="calibre">
    <h1 class="numer">Rozdział 28</h1>

    <h1 class="tytul">River</h1>

    <p class="font-bold">Poniedziałek, 16 października</p>

    <p class="tyt">Cztery dni do czyjejś śmierci…</p>

    <p class="calibre8">Później, gdy burza w&nbsp;głowie Rivera Scotta-Tylera nieco ucichnie, będzie się zastanawiał, dlaczego nie zadzwonił na policję, kiedy zobaczył Vanessę stojącą pośrodku pubu, z&nbsp;telefonem w&nbsp;ręce. Teraz jednak nie myśli logicznie. Zrywa się na równe nogi i&nbsp;wrzeszczy:</p>

    <p class="calibre8">&ndash;&nbsp;Daj mi ten telefon! &ndash; Próbuje wyrwać jej z&nbsp;dłoni białego iPhone’a, ale ona robi unik i&nbsp;go chowa.</p>

    <p class="calibre8">&ndash;&nbsp;Zabieraj ode mnie łapy! &ndash; Vanessa rozgląda się, sprawdzając, czy mają publiczność, i&nbsp;zniża głos do szeptu, który tylko on jest w&nbsp;stanie usłyszeć. &ndash; Jeśli mnie tkniesz, dopilnuję, żebyś dostał łomot.</p>

    <p class="calibre8">Groźba jest jak cios w&nbsp;piersi i&nbsp;River zatacza się do tyłu. Vanessa nie blefuje &ndash; w&nbsp;obecności tych wszystkich ludzi nazwie go przestępcą seksualnym, a&nbsp;oni uwierzą filigranowej słodkiej kobiecie o&nbsp;zmysłowym głosie Marilyn Monroe. To właśnie ten głos zwrócił jego uwagę w&nbsp;pierwszej kolejności, wabił go niczym syreni śpiew. Dopiero rok później River odkrył, że to, co tak bardzo go urzekło, było w&nbsp;rzeczywistości bronią, narzędziem, które miało go rozbroić i&nbsp;zwieść. Wystarczy, że Vanessa przekona o&nbsp;swoich kłopotach jakiegoś wkurzonego kolesia z&nbsp;kompleksem bohatera, a&nbsp;River będzie miał przerąbane.</p>

    <p class="calibre8">&ndash;&nbsp;Usuń to zdjęcie. &ndash; Oddycha płytko przez nos, próbując pohamować gniew, ale cały się trzęsie.</p>

    <p class="calibre8">&ndash;&nbsp;Jakie zdjęcie? &ndash; Vanessa uśmiecha się, uroczo wydymając usta.</p>

    <p class="calibre8">Chce go sprowokować, chce, żeby się wściekł i&nbsp;stracił panowanie nad sobą. Oczy jej lśnią i&nbsp;River czuje, że opuszcza go pewność siebie. Nigdy w&nbsp;życiu nie nienawidził nikogo tak bardzo, jak nienawidzi jej w&nbsp;tej chwili.</p>

    <p class="calibre8">&ndash;&nbsp;Wszystko w&nbsp;porządku, skarbie? &ndash; Charlotte podchodzi do nich i&nbsp;zatacza się tak bardzo, że musi przytrzymać się jego ramienia.</p>

    <p class="calibre8">Vanessa spogląda na nią jak na intruza. Wciąż się uśmiecha, ale wargi ma ściągnięte.</p>

    <p class="calibre8">&ndash;&nbsp;Przerzuciłeś się na starsze kobiety, River? Co na to Meg?</p>

    <p class="calibre8">&ndash;&nbsp;Kim jest Meg, Bryan? &ndash; pyta Charlotte, przyglądając się mu; podczas pocałunku rozmazała jej się szminka.</p>

    <p class="calibre8">River ociera sobie usta dłonią i&nbsp;widzi na niej czerwone ślady.</p>

    <p class="calibre8">&ndash;&nbsp;Może zamówisz nam jeszcze po drinku? &ndash; Wyjmuje z&nbsp;portfela banknot dwudziestofuntowy, obraca Charlotte w&nbsp;stronę baru i&nbsp;lekko ją popycha.</p>

    <p class="calibre8">Kobieta zapomina o&nbsp;swoim pytaniu i&nbsp;chwiejąc się na boki niczym nakręcany robot, rusza w&nbsp;stronę kontuaru.</p>

    <p class="calibre8">&ndash;&nbsp;To nie tak, jak mogłoby się wydawać. &ndash; River znów spogląda na swoją byłą. &ndash; I&nbsp;dobrze o&nbsp;tym wiesz.</p>

    <p class="calibre8">&ndash;&nbsp;Kim jestem, żeby to oceniać? &ndash; Vanessa kołysze się na piętach. &ndash; To nie przede mną musisz się tłumaczyć. Jestem pewna, że Meg zrozumie.</p>

    <p class="calibre8">River wzdryga się, jakby go uderzyła.</p>

    <p class="calibre8">&ndash;&nbsp;Wysłałaś jej zdjęcie?</p>

    <p class="calibre8">&ndash;&nbsp;Szybka jestem, co? &ndash; odpowiada z&nbsp;uśmiechem Vanessa. &ndash; Dobrze, że ją zdradzasz. Nie będę musiała jej zabijać, kiedy cię zostawi. Przekonasz się, jak to jest stracić kogoś, kogo kochasz.</p>

    <p class="calibre8">&ndash;&nbsp;Ty pieprzona dziwko!</p>

    <p class="calibre8">River rzuca się na nią i&nbsp;próbuje chwycić ją za gardło. W&nbsp;głowie ma mętlik, ślepa furia zagłuszyła wszelką logikę i&nbsp;poczucie kontroli. Chce zrobić Vanessie krzywdę, udusić ją, zetrzeć jej z&nbsp;twarzy ten uśmieszek. Chce, żeby umarła. Dobiegający gdzieś z&nbsp;tyłu gwałtowny jęk przerażenia przebija się przez biały szum w&nbsp;jego głowie i&nbsp;River puszcza szyję Vanessy. Jego palce pozostawiły na jej skórze czerwony ślad.</p>

    <p class="calibre8">W pubie wybucha wrzawa. Słychać podniesione kobiece głosy, szuranie krzeseł na drewnianej podłodze i&nbsp;czyjś krzyk: „Niech ktoś wezwie policję!”.</p>

    <p class="calibre8">Vanessa przyciska dłoń do szyi, a&nbsp;w&nbsp;jej oczach pojawia się figlarny błysk.</p>

    <p class="calibre8">&ndash;&nbsp;Radzę ci, żebyś uciekał &ndash; rzuca.</p>

    <p class="text-center">• • •</p>

    <p class="calibre8">River szarpnięciem otwiera drzwi do mieszkania, potyka się, bo nogi odmawiają mu posłuszeństwa, i&nbsp;opiera o&nbsp;ścianę. Nabiera gwałtownie powietrza jak tonący człowiek i&nbsp;przyciska dłoń do piersi, chcąc uspokoić galopujące serce. Nie pamięta, kiedy ostatnio w&nbsp;ogóle biegł, nie mówiąc o&nbsp;dystansie dziesięciu kilometrów. Kręci mu się w&nbsp;głowie, aż boi się, że zemdleje. Kiedy lawirując między imprezowiczami i&nbsp;turystami, biegł po Oxford Street, jechał za nim radiowóz na sygnale. W&nbsp;pewnej chwili River zatrzymał się i&nbsp;podniósł ręce nad głowę, ale auto przemknęło obok niego. Wtedy się rozpłakał. Szlochając, stał na ulicy, wśród ludzi, którzy zerkali w&nbsp;jego stronę, lecz szli dalej, przekonani, że to jeszcze jeden dziwak. Chciał tylko wrócić do domu, do Meg, i&nbsp;wszystko naprawić. Byłoby szybciej, gdyby wsiadł do metra, ale czuł, że nie da rady ustać ani usiedzieć w&nbsp;jednym miejscu. Musiał być w&nbsp;ruchu. Walcz albo zwiewaj. Nawet gdyby Vanessa nie kazała mu uciekać, i&nbsp;tak by to zrobił.</p>

    <p class="calibre8">Teraz, kiedy krew przestaje mu dudnić w&nbsp;uszach, River nasłuchuje odgłosów krzątania się Meg po domu: dźwięków telewizora, brzęku garnków i&nbsp;rondli w&nbsp;kuchni, terkotania maszyny do szycia w&nbsp;sypialni, szumu wody pod prysznicem. Ale w&nbsp;mieszkaniu panuje cisza. River pociąga nosem i&nbsp;wyczuwa w&nbsp;powietrzu delikatną woń dania z&nbsp;mięsem. Chili con carne? Spaghetti bolognese? Na drżących nogach idzie do kuchni i&nbsp;włącza światło. Na małym stoliku przy oknie stoi talerz spaghetti z&nbsp;pulpecikami, z&nbsp;widelcem po jednej i&nbsp;nożem po drugiej stronie. Naczynia zostały umyte, a&nbsp;na ociekaczu przy zlewie schną patelnia, rondel, deska do krojenia i&nbsp;noże.</p>

    <p class="calibre8">Drzwi do salonu są otwarte i&nbsp;chociaż w&nbsp;pokoju jest ciemno, River zapala światło i&nbsp;zagląda do środka. Koc, pod którym zwykle tulą się do siebie wieczorami, leży rozłożony na oparciu kanapy.</p>

    <p class="calibre8">&ndash;&nbsp;Meg?</p>

    <p class="calibre8">Mija ciemną łazienkę, nawet do niej nie zaglądając, otwiera drzwi do sypialni i&nbsp;włącza światło. Jego serce skuwa lód, kiedy rozgląda się po niewielkim pomieszczeniu. Drzwi do szafy są otwarte, zniknęła walizka. River próbuje opanować strach, tłumaczy sobie, że może Meg pojechała na szkolenie, o&nbsp;którym zapomniała mu powiedzieć, albo do Bournemouth odwiedzić mamę. Czuje, że telefon wibruje mu w&nbsp;kieszeni, i&nbsp;szybko go wyciąga. To na pewno ona, dzwoni, żeby wyjaśnić, gdzie jest.</p>

    <p class="calibre8">Ale to nie esemes od niej, tylko wiadomość od Alex na WhatsAppie. River nawet jej nie czyta, bo jego wzrok zatrzymuje się na nieprzeczytanym esemesie od Meg. Musiał go dostać, kiedy biegł. Był tak skupiony na tym, żeby dotrzeć do domu, że nie poczuł wibracji telefonu.</p>

    <p class="calibre8">Otwiera wiadomość i&nbsp;czyta ją raz za razem, ale słowa Meg pozostają niezmienne.</p>

    <p class="sms2">Nie wiem, River, kim jest kobieta, z&nbsp;którą się całowałeś, ani co kombinujesz, i&nbsp;chyba wcale nie chcę wiedzieć. Vanessa dopięła swego. Dłużej nie dam rady. Zatrzymam się u&nbsp;przyjaciółki. Nie próbuj mnie szukać ani się ze mną kontaktować. Za jakiś czas sama się odezwę. Na razie potrzebuję przestrzeni.</p>
  </section>
</div>


<div class="calibre1" id="calibre_link-36">
  <section type="chapter" role="doc-chapter" class="calibre">
    <h1 class="numer">Rozdział 29</h1>

    <h1 class="tytul">Lucy</h1>

    <p class="font-bold">Poniedziałek, 16 października</p>

    <p class="tyt">Cztery dni do czyjejś śmierci…</p>

    <p class="calibre8">Lucy jęczy, kiedy powoli odzyskuje przytomność i&nbsp;dotyka ręką szyi. Dlaczego tak boli? Powieki jej opadają, a&nbsp;myśli dryfują gdzieś między dezorientacją a&nbsp;niepokojem. Czyżby we śnie naciągnęła mięsień? Całe ciało ma obolałe. Dlaczego…</p>

    <p class="calibre8">&ndash;&nbsp;Au! &ndash; krzyczy, kiedy lewą stroną głowy uderza o&nbsp;coś twardego i&nbsp;ból wbija się w&nbsp;jej czaszkę niczym odłamki szkła.</p>

    <p class="calibre8">Szarpie się i&nbsp;znowu w&nbsp;coś uderza, otwiera oczy i&nbsp;mruga, ale otacza ją ciemność. Jest w&nbsp;jakimś szybko jadącym samochodzie. Czy to możliwe, że zasnęła? Kiedy opiera rękę na schowku przed sobą, z&nbsp;prawej strony słyszy rozbawione parsknięcie.</p>

    <p class="calibre8">Wracają wspomnienia: spakowała się, zaniosła walizki do samochodu, wróciła po kurtkę. I&nbsp;wtedy Marcus zagrodził jej drogę, spojrzał na nią z&nbsp;góry, chwycił ją i&nbsp;cisnął nią o&nbsp;ścianę.</p>

    <p class="calibre8">&ndash;&nbsp;Wyluzuj. &ndash; Kładzie jej rękę na udzie i&nbsp;ściska delikatnie. Zachowuje się, jakby byli dwojgiem zakochanych, którzy wybierają się na wakacje, a&nbsp;nie jak ktoś, kto napadł ją i&nbsp;porwał. &ndash; Ciepło ci? Jak chcesz, mogę podkręcić ogrzewanie.</p>

    <p class="calibre8">Lucy szuka dłonią klamki, instynkt podpowiada jej, że powinna się stąd wydostać, wyskoczyć, ale jadą autostradą, wśród innych samochodów. Gdyby teraz wyskoczyła, nie przeżyłaby. Cofa rękę, sięga po leżącą na kolanach kurtkę i&nbsp;zarzuca ją na ramiona. Nie dlatego, że jej zimno, tylko po to, by zasłonić się przed wzrokiem Marcusa.</p>

    <p class="calibre8">&ndash;&nbsp;Natychmiast odwieź mnie z&nbsp;powrotem.</p>

    <p class="calibre8">Kolejne parsknięcie, tym razem słychać w&nbsp;nim kpinę.</p>

    <p class="calibre8">&ndash;&nbsp;Wybieramy się na wakacje, pamiętasz?</p>

    <p class="calibre8">&ndash;&nbsp;Nie musisz tego robić. Możemy… &ndash; Szuka w&nbsp;myślach czegokolwiek, co przekona go, żeby zawrócił. &ndash; Możemy pojechać do mnie i… napić się herbaty albo drinka. Porozmawiamy o&nbsp;tym, zastanowimy się, co poszło nie tak i&nbsp;kiedy wszystko się posypało.</p>

    <p class="calibre8">&ndash;&nbsp;Moim zdaniem posypało się, kiedy mnie zostawiłaś &ndash; rzuca Marcus z&nbsp;taką złością, że Lucy tężeje.</p>

    <p class="calibre8">&ndash;&nbsp;Wiem, masz rację. Ale gdybyśmy…</p>

    <p class="calibre8">&ndash;&nbsp;Porozmawiamy w&nbsp;domku.</p>

    <p class="calibre8">Wygląda przez okno i&nbsp;szuka wzrokiem drogowskazów, które powiedzą jej, dokąd jadą, ale właściwie jest tego pewna. Już wcześniej była w&nbsp;domku jego babci. Choć słowo „domek” nie pasuje do rezydencji z&nbsp;pięcioma sypialniami w&nbsp;Newton Abbot, otoczonej prawie trzema hektarami lasów, z&nbsp;widokiem na Dartmoor. Po śmierci babci dom odziedziczył ojciec Marcusa i&nbsp;rodzina jeździ tam na wakacje. Jeśli to tam teraz pędzą, będzie kompletnie odcięta od świata. Nawet gdyby krzyczała, nikt jej nie usłyszy.</p>

    <p class="calibre8">&ndash;&nbsp;Nie znajdziesz go &ndash; mówi Marcus, kiedy Lucy sięga pod nogi i&nbsp;szuka torby. &ndash; Ja mam twój telefon.</p>

    <p class="calibre8">&ndash;&nbsp;Proszę… tylko… tylko pozwól mi zadzwonić do mamy. Miałam jechać do domu. Będzie się martwiła.</p>

    <p class="calibre8">Zapada pełna napięcia cisza. Lucy wyczuwa jego złość, widzi ją w&nbsp;jego zaciśniętych szczękach.</p>

    <p class="calibre8">&ndash;&nbsp;Czyli nie wybierałaś się na wakacje? Kolejne kłamstwo, Lucy. Ty naprawdę nie wiesz, kiedy przestać.</p>

    <p class="calibre8">Lucy zerka ukradkiem, czy w&nbsp;jego kieszeni nie ma czegoś, co kształtem przypomina telefon.</p>

    <p class="calibre8">&ndash;&nbsp;Będzie się o&nbsp;mnie martwiła i&nbsp;zadzwoni na policję.</p>

    <p class="calibre8">&ndash;&nbsp;Nie zrobi tego. Wysłałaś jej wiadomość, że zmieniłaś plany i&nbsp;wyjeżdżasz z&nbsp;koleżankami na urlop, żeby się odstresować.</p>

    <p class="calibre8">&ndash;&nbsp;Nie uwierzy. Płakałam, kiedy do niej dzwoniłam. Będzie chciała ze mną porozmawiać, sprawdzić, czy nic mi nie jest.</p>

    <p class="calibre8">&ndash;&nbsp;Jesteś pewna? &ndash; Na jego ustach błąka się uśmieszek. &ndash; Moim zdaniem chyba jej ulżyło. Napisała, że wakacje z&nbsp;przyjaciółkami to dobry pomysł i&nbsp;że tego właśnie ci trzeba. Prosiła tylko, żebyś zadzwoniła do niej, jak wrócisz.</p>

    <p class="calibre8">&ndash;&nbsp;Nie wierzę ci.</p>

    <p class="calibre8">&ndash;&nbsp;Uprzedzała też, że w&nbsp;Kumbrii różnie bywa z&nbsp;zasięgiem i&nbsp;żebyś się nie martwiła, jeśli nie będziesz mogła się dodzwonić. &ndash; Marcus włącza kierunkowskaz w&nbsp;lewo i&nbsp;zjeżdża z&nbsp;autostrady. &ndash; A&nbsp;przy okazji, całkiem niezła ta wasza grupa na WhatsAppie. Mali szpiedzy, nie ma co. Śledzicie niewinnych ludzi i&nbsp;zakłócacie im życie. Do nich też wysłałem wiadomość.</p>

    <p class="calibre8">Lucy sztywnieje, strach ścina jej krew w&nbsp;żyłach.</p>

    <p class="calibre8">&ndash;&nbsp;Spotkałem Alex na siłowni. Słaba z&nbsp;niej aktorka. Wiedziałem, że ją wysłałaś. Dziwne, że to ona ma mnie za zjeba, skoro sama podrzuca ludziom nadajniki. Ile zostało wam czasu, zanim któreś z&nbsp;was umrze? Trzy dni? Cztery? &ndash; Marcus zerka na nią z&nbsp;ukosa. &ndash; Ciekawe, kto wysłał tamte kwiaty.</p>
  </section>
</div>



<div class="calibre1" id="calibre_link-37">
  <section type="chapter" role="doc-chapter" class="calibre">
    <h1 class="numer">Rozdział 30</h1>

    <h1 class="tytul">Bridget</h1>

    <p class="font-bold">Poniedziałek, 16 października</p>

    <p class="tyt">Cztery dni do czyjejś śmierci…</p>

    <p class="calibre8">Bridget wchodzi do mieszkania i&nbsp;włącza światło.</p>

    <p class="calibre8">&ndash;&nbsp;Gary? Jesteś w&nbsp;domu?</p>

    <p class="calibre8">Już kiedy wypowiada te słowa, wie, że go nie ma. Gary ostatnio rzadko bywa w&nbsp;domu. Bridget zdejmuje kurtkę i&nbsp;czapkę, wiesza je w&nbsp;przedpokoju i&nbsp;idzie do kuchni. Nastawia czajnik, wyjmuje z&nbsp;szafki kubek (tani, ale gustowny) i&nbsp;siada przy stole. W&nbsp;tej samej chwili w&nbsp;jej torebce pika telefon. Ma nadzieję, że to nie znowu Alex. Przeczytała jej ostatnią wiadomość, kiedy tylko zaparkowała furgonetkę &ndash; napisane w&nbsp;pośpiechu, kompletnie nieszczere przeprosiny. Już drugi raz Alex przeprasza za swoje zachowanie: najpierw za to, że zostawiła ją w&nbsp;restauracji, a&nbsp;teraz za to, że kazała Lucy się odpieprzyć i&nbsp;wyrzuciła ją z&nbsp;mieszkania.</p>

    <p class="calibre8">„Upiorne”. To słowo, wypowiedziane głosem Alex, rozbrzmiewa jej w&nbsp;głowie. „To, jak za mną chodzisz”. Bridget nie wyrzuciła Lucy ze swojego mieszkania i&nbsp;jej nie zwymyślała. Pozwoliła jej zostać na noc. Sięga po ręcznik papierowy i&nbsp;wyciera oczy. Co jest upiornego w&nbsp;tym, że próbuje pomóc? Lucy niemal od niej uciekła, Gary właściwie z&nbsp;nią nie rozmawia, a&nbsp;Charlotte prawie ją dźgnęła jej własnym sekatorem. Co z&nbsp;nią nie tak, że ludzie tak bardzo jej nie lubią?</p>

    <p class="calibre8">Głośno wydmuchuje nos. Nadal nie ma wiadomości od Rivera. Dochodzi dwudziesta druga, zajęcia z&nbsp;salsy powinny się skończyć już pół godziny temu. Niedługo będzie musiała wyjść, żeby zdążyć do Lucy na wpół do jedenastej, ale jeśli Rivera nie będzie, nie ma sensu, żeby tam jechała. Potrzeba ich obojga, żeby przekonać Lucy do pójścia na policję.</p>

    <p class="calibre8">Może nie dotarł na zajęcia? A&nbsp;może Charlotte się nie pojawiła? Otwiera aplikację i&nbsp;czeka, aż się załaduje. To River wpadł na pomysł, żeby dać jej kod, zanim podrzuci nadajnik. Jack Solomons Club, Great Windmill Street. A&nbsp;więc jest na zajęciach salsy, tylko kto ma nadajnik &ndash; ona czy on?</p>

    <p class="calibre8"><span class="sms">Wszystko w&nbsp;porządku, River?</span> &ndash; pisze prywatną wiadomość i&nbsp;czeka. Pojawiają się dwa ptaszki, ale River nie odpisuje. Dobija ją to, że nie wie, co się wydarzyło. River musi podrzucić nadajnik Charlotte, bo Bridget musi wiedzieć, gdzie jest jej stalkerka.</p>

    <p class="calibre8">Poirytowana otwiera czat grupowy i&nbsp;klika imię Lucy. Według aplikacji nie logowała się na WhatsAppie od 18.15. Tę samą godzinę podała Alex. Bridget obgryza paznokcie; czajnik wyłącza się z&nbsp;kliknięciem. Może być wiele powodów, dlaczego Lucy nie zaglądała na WhatsAppa przez ostatnie trzy i&nbsp;pół godziny &ndash; mogła zgubić telefon, rozładował się jej, siedzi gdzieś, gdzie nie ma zasięgu &ndash; ale żaden z&nbsp;nich nie uspokaja Bridget. Musi do niej zajrzeć i&nbsp;upewnić się, że nic jej nie jest.</p>

    <p class="text-center">• • •</p>

    <p class="calibre8">Na ulicy, przy której mieszka Lucy, jest cicho i&nbsp;spokojnie. W&nbsp;większości domów światła są pogaszone, a&nbsp;kiosk na rogu jest zamknięty. Brzęcząca lampa uliczna rzuca na chodnik słabe pomarańczowe światło, kiedy Bridget wysiada z&nbsp;vana. Wzdycha cicho i&nbsp;rozgląda się uważnie.</p>

    <p class="calibre8">Idzie kilka metrów i&nbsp;zatrzymuje się przy furtce przed schodami prowadzącymi w&nbsp;dół, do mieszkania Lucy. Natalie też mieszkała w&nbsp;suterenie. Na myśl o&nbsp;tym Bridget czuje ciarki, więc szybko odpycha to skojarzenie.</p>

    <p class="calibre8">Furtka jest otwarta, ale to nie budzi jej niepokoju. Jedyną znaną jej osobą, która miała obsesję na punkcie zamykania furtek i&nbsp;bram, była jej matka. Warczała na gości, żeby zamykali furtkę, i&nbsp;złościła się, kiedy listonosz albo robotnicy zostawiali ją otwartą. Marjorie Bauer pod wieloma względami była dziwna, a&nbsp;dzieciństwo Bridget nie należało do specjalnie szczęśliwych, ale to wspomnienie budzi w&nbsp;niej dziwną nostalgię i&nbsp;smutek, jakich nie czuła od lat.</p>

    <p class="calibre8">Włącza latarkę w&nbsp;telefonie, idzie w&nbsp;dół po schodach, przecina wąskie brukowane patio i&nbsp;staje przed drzwiami. Które są uchylone.</p>

    <p class="calibre8">&ndash;&nbsp;Lucy?</p>

    <p class="calibre8">Pchnięciem otwiera je szerzej i&nbsp;ogląda się. Nie może się pozbyć złowrogiego uczucia, że ktoś tu jest i&nbsp;obserwuje każdy jej ruch.</p>

    <p class="calibre8">&ndash;&nbsp;Lucy?</p>

    <p class="calibre8">Wchodzi do mieszkania, zamyka za sobą drzwi i&nbsp;zaraz znów je otwiera. Nie wie, co gorsze: bycie uwięzioną w&nbsp;mieszkaniu z&nbsp;kimś strasznym czy bycie śledzoną przez kogoś strasznego.</p>

    <p class="calibre8">Włącza światło w&nbsp;salonie i&nbsp;rozgląda się. Była u&nbsp;Lucy tylko raz, kiedy zabierała ją i&nbsp;Rivera w&nbsp;drodze do Highgate Wood. Spędziła w&nbsp;korytarzu zaledwie kilka chwil, ale czekając na Lucy, zajrzała do salonu. Wszystko wygląda tak, jak zapamiętała. Chociaż nie, niezupełnie. Wtedy było tu kilka roślin, na kominku i&nbsp;na parapecie. Teraz ich nie ma, a&nbsp;w&nbsp;miejscach, gdzie stały doniczki, leżą drobne grudki ziemi. Bridget idzie dalej wąskim korytarzem, aż dociera do łazienki. Włącza światło. Zniknęły szczoteczka do zębów i&nbsp;pasta. Nie ma ich ani na półkach, ani w&nbsp;żadnej z&nbsp;szafek. Nie widzi też szamponu ani żelu pod prysznic. Może jej teoria, że Lucy zaszyła się gdzieś, gdzie brak zasięgu, była słuszna. Bridget idzie do sypialni i&nbsp;unosi brwi na widok otwartych szuflad i&nbsp;sterty ubrań na łóżku. Jeśli Lucy gdzieś wyjechała, to najwyraźniej bardzo się spieszyła.</p>

    <p class="calibre8">Bridget pobieżnie rozgląda się po kuchni, a&nbsp;gdy nie zauważa tam nic niezwykłego, czym prędzej idzie do wyjścia. Nie chce spędzać w&nbsp;mieszkaniu Lucy ani chwili dłużej, niż to konieczne. Kiedy wróci do samochodu, napisze do Alex i&nbsp;Rivera. Wychodzi na patio i&nbsp;zatrzaskuje za sobą drzwi (gdziekolwiek jest Lucy, przynajmniej nikt jej nie okradnie). Omiata patio światłem latarki, jeszcze raz się rozgląda: kosze stojące pod ścianą, przewrócona doniczka, z&nbsp;której ziemia wysypała się na płytki, i…</p>

    <p class="calibre8">Zbliża się do ściany, na której widać ciemną plamę, dotyka cegły i&nbsp;kieruje światło na opuszki palców. Jest wyschnięta i&nbsp;się kruszy… ale to na pewno krew.</p>
  </section>
</div>


<div class="calibre1" id="calibre_link-38">
  <section type="chapter" role="doc-chapter" class="calibre">
    <h1 class="numer1">Rozdział 31</h1>

    <p class="font-bold">Grupa na WhatsAppie: WSSP</p>

    <p class="twitter-bold">23.22</p>

    <p class="twitter"><span class="bold">Bridget:</span> Siedzę w&nbsp;samochodzie przed domem Lucy. Nie ma jej. Kiedy przyjechałam, drzwi były otwarte, wszystko wskazuje na to, że pakowała się w&nbsp;pośpiechu. Na patio leży roślina doniczkowa, którą musiała upuścić. Nie chcę siać paniki, ale na jednej ze ścian, na wysokości głowy, jest plama krwi.</p>

    <p class="twitter"><span class="bold">Alex:</span> Co się dzieje, kurwa? A&nbsp;jej samochód nie stoi pod domem?</p>

    <p class="twitter"><span class="bold">Bridget:</span> Nie widzę go.</p>

    <p class="twitter"><span class="bold">Alex:</span> Cholera. Myślisz, że Marcus ją znalazł? Jest tam jego motocykl?</p>

    <p class="twitter"><span class="bold">Bridget:</span> Jak wygląda?</p>

    <p class="twitter"><span class="bold">Alex:</span> Czarno-żółta Yamaha. Czarne opony z&nbsp;żółtymi felgami.</p>

    <p class="twitter"><span class="bold">Bridget:</span> Nie zauważyłam motocykla, ale jeszcze rozejrzę się po ulicy.</p>

    <p class="twitter-bold">23.38</p>

    <p class="twitter"><span class="bold">Bridget:</span> Znalazłam motocykl.</p>

    <p class="twitter"><span class="bold">Alex:</span> Możesz sprawdzić, czy pod siedzeniem jest nadajnik?</p>

    <p class="twitter-bold">23.43</p>

    <p class="twitter"><span class="bold">Bridget:</span> Niczego nie znalazłam.</p>

    <p class="twitter"><span class="bold">Alex:</span> Poświeciłaś sobie latarką w&nbsp;telefonie?</p>

    <p class="twitter"><span class="bold">Bridget:</span> Sprawdzę jeszcze raz.</p>

    <p class="twitter-bold">23.46</p>

    <p class="twitter"><span class="bold">Bridget:</span> Nic. Obszukałam cały motocykl i&nbsp;na pewno nie ma nadajnika.</p>

    <p class="twitter"><span class="bold">Alex:</span> Cholera. Albo spadł, albo on go znalazł. Mam nadzieję, że to pierwsze.</p>

    <p class="twitter"><span class="bold">River:</span> Nie spadł. Te magnesy są mocne.</p>

    <p class="twitter"><span class="bold">Alex:</span> Dorwał ją. Wiem, że ją dorwał. KURWA. Jeśli to on wysłał kwiaty, zabije ją.</p>

    <p class="twitter"><span class="bold">Bridget:</span> Musimy ją znaleźć!</p>

    <p class="twitter"><span class="bold">Alex:</span> Tylko jak? Co mamy zrobić?</p>

    <p class="twitter"><span class="bold">River:</span> Musimy to zgłosić na policję. Jak najszybciej.</p>

    <p class="twitter"><span class="bold">Alex:</span> Poczekaj, zanim zadzwonisz. Jesteś pewien? Ona nie chciała mieszać w&nbsp;to policji.</p>

    <p class="twitter"><span class="bold">Bridget:</span> Naprawdę muszę wam przypominać, że znalazłam krew na ścianie?</p>

    <p class="twitter"><span class="bold">River:</span> Zadzwonię do nich. Znajdziemy ją. I&nbsp;sprowadzimy do domu.</p>
  </section>
</div>


<div class="calibre1" id="calibre_link-39">
  <section type="chapter" role="doc-chapter" class="calibre">
    <h1 class="numer">Rozdział 32</h1>

    <h1 class="tytul">Lucy</h1>

    <p class="font-bold">Poniedziałek, 16 października</p>

    <p class="tyt">Cztery dni do czyjejś śmierci…</p>

    <p class="calibre8">Dochodzi dwudziesta trzecia, gdy Marcus wjeżdża na wyludnioną drogę prowadzącą do domu babci. Kiedy parkuje, światła reflektorów rozlewają się po asfalcie upiornym pomarańczowym blaskiem. Pobielony dom z&nbsp;trójkątnym spiczastym dachem i&nbsp;mniejszymi ostrymi daszkami nad gankiem, pokojem letnim i&nbsp;dobudówką, wydaje się większy, niż Lucy to zapamiętała. Zdenerwowana i&nbsp;zrozpaczona, prostuje się na fotelu pasażera; adrenalina buzuje jej w&nbsp;żyłach. Przywiózł ją tutaj, żeby ją zabić. Wiązanka była przeznaczona dla niej, podobnie jak kamień. Marcus czyhał na odpowiedni moment, pogrywał z&nbsp;nią, straszył ją i&nbsp;czekał, aż będzie mógł zaatakować. Ściska ją w&nbsp;gardle na myśl o&nbsp;Natalie, która stała pod drzwiami swojego domu, kiedy Jamie zaszedł ją od tyłu i&nbsp;zadźgał. Nie może pozwolić, żeby Marcus wprowadził ją do środka. Kiedy drzwi się za nimi zamkną, rozpocznie się odliczanie. Zabije ją za cztery dni; Bóg jeden wie, co zrobi.</p>

    <p class="calibre8">Jej jedyna nadzieja w&nbsp;tym, że zdoła uciec do najbliższego miasteczka, Chagford, oddalonego stąd o&nbsp;sześć kilometrów. Była tam z&nbsp;Marcusem mniej więcej rok temu i&nbsp;uznała, że jest czarujące, a&nbsp;maleńkie sklepiki z&nbsp;rękodziełem dodają mu uroku. Teraz stanie się jej schronieniem, pod warunkiem że jakoś tam dotrze. Nie ma pojęcia, co zrobi, gdy już jej się to uda. Może poszuka pubu i&nbsp;poprosi, by pozwolono jej skorzystać z&nbsp;telefonu. Albo zapuka do czyichś drzwi. Nie wie, do kogo zadzwoni i&nbsp;co zrobi później. Chce tylko przeżyć.</p>

    <p class="calibre8">Pod podeszwą jej prawego buta leży puszka odmrażacza do szyb. Lucy odkryła ją jakąś godzinę temu i&nbsp;przytrzymała stopą, żeby Marcus jej nie zauważył. Teraz, kiedy on wyłącza silnik, chowa do kieszeni kluczyki i&nbsp;odpina pas, Lucy szykuje się do ataku. Marcus zawsze otwierał jej i&nbsp;zamykał za nią drzwi samochodu. Za pierwszym razem &ndash; w&nbsp;taksówce, gdy wyskoczyli zabawić się na mieście &ndash; była zaskoczona, kiedy powiedział, żeby nie otwierała drzwi, bo on to zrobi. „Jesteś panem Darcy?” &ndash; spytała ze śmiechem, gdy podał jej rękę i&nbsp;pomógł wysiąść. „Tak nakazuje dobre wychowanie. &ndash; Na jego szyi wykwitły czerwone plamy. &ndash; Tata mnie tego nauczył”.</p>

    <p class="calibre8">Teraz, kiedy wysiada z&nbsp;samochodu i&nbsp;zamyka drzwi od strony kierowcy, wnętrze robi się ciemne. Lucy odpina pas i&nbsp;sięga pod nogi po puszkę odmrażacza, ale tak bardzo drżą jej ręce, że pojemnik wyślizguje jej się z&nbsp;palców. Sięga po nią znowu i&nbsp;tym razem chwyta ją mocno, a&nbsp;tymczasem Marcus obchodzi samochód. Jego buty chrzęszczą na wysypanym żwirem podjeździe. Gdy drzwi się otwierają, Lucy odwraca się w&nbsp;jego stronę, kryjąc prawą rękę &ndash; i&nbsp;puszkę &ndash; za plecami.</p>

    <p class="calibre8">&ndash;&nbsp;Pani. &ndash; Marcus kłania się z&nbsp;udawaną galanterią i&nbsp;wyciąga rękę.</p>

    <p class="calibre8">Lucy spuszcza wzrok, przekonana, że w&nbsp;jej oczach widać przerażenie, i&nbsp;podaje mu lewą rękę. Opuszcza stopy na żwirowy podjazd i&nbsp;gdy Marcus ściska jej dłoń, wyciąga przed siebie prawą rękę i&nbsp;naciska dyszę puszki. Chmura oparu wypełnia powietrze i&nbsp;Marcus odskakuje do tyłu, zanosi się kaszlem i&nbsp;zasłania twarz ramieniem. Lucy rzuca się do ucieczki, mija bramę i&nbsp;wypada na drogę. W&nbsp;ciemnościach biegnie co tchu, zimne powietrze pali ją w&nbsp;płuca, w&nbsp;głowie jej dudni, stopy natrafiają na nierówności w&nbsp;starej, rzadko używanej drodze. Kiedy dostrzega tablicę z&nbsp;napisem: <em class="calibre4">Chagford 6 km</em>, wstępuje w&nbsp;nią nadzieja. Sześć kilometrów dzieli ją od wolności. Nie ma pojęcia, czy w&nbsp;Chagford jest posterunek policji, ale nawet jeśli musiałaby spędzić noc na progu kościoła, przynajmniej nie będzie z&nbsp;Marcusem.</p>

    <p class="calibre8">Widzi swój cień &ndash; rozciąga się przed nią jak otoczona światłem ciemna plama na drodze &ndash; a&nbsp;zaraz potem słyszy za plecami niski pomruk samochodu. Zerka za siebie, modląc się w&nbsp;duchu, żeby się myliła, ale już wie, że to on.</p>

    <p class="calibre8">&ndash;&nbsp;Lucyyy! &ndash; wykrzykuje jej imię przez otwarte okno. &ndash; Trochę za późno na przebieżkę, nie sądzisz?</p>

    <p class="calibre8">Na dźwięk kpiny w&nbsp;jego głosie Lucy przyspiesza. Biegnie drogą, wiedząc, że nie zdoła uciec autu, które wolno toczy się za nią, ale nie może &ndash; nie chce &ndash; się zatrzymać. Dopóki biegnie, jest wolna.</p>

    <p class="calibre8">&ndash;&nbsp;No już, Lucy &ndash; słyszy &ndash; nie zachowujmy się jak dzieciaki.</p>

    <p class="calibre8">Skręca z&nbsp;drogi i&nbsp;wspina się na rozchwierutaną metalową bramę. Serce jej dudni, oddycha płytko, nierówno. Ląduje lekko w&nbsp;sadzie śliwkowym, pośród drzew, których gałęzie uginają się pod ciężarem soczystych, dojrzałych owoców. Potykając się na korzeniach i&nbsp;kamieniach, wpada między śliwy. Gdy spogląda przez ramię, widzi, że samochód się zatrzymuje, reflektory świecą pełną mocą. Będzie ją ścigał! Słyszy, jak drzwi auta otwierają się i&nbsp;zamykają, brama grzechocze, kiedy Marcus się na nią wdrapuje. Słyszy jego kroki na wilgotnej ziemi, gdy odległość między nimi maleje. Jest trzydzieści, czterdzieści metrów za nią. Lucy nie przestaje biec, jej ramiona pracują jak tłoki, stopy ledwie dotykają ziemi, zimne nocne powietrze wypełnia jej płuca. Po drugiej stronie sadu jest gęsty las. Dzieli ją od niego nierówny żywopłot z&nbsp;dziurą między gałęziami u&nbsp;dołu, zrobioną zapewne przez zwierzęta. Lucy powinna się przez nią przecisnąć, ale Marcusowi będzie trudno. Nadal może go zgubić; w&nbsp;lesie jest tak ciemno, że jeśli się ukryje, nigdy jej nie znajdzie.</p>

    <p class="calibre8">Marcus dogania ją, jest tak blisko, że słychać jego oddech, lecz Lucy dotarła już na koniec sadu. Opada na kolana i&nbsp;przeciska się przez dziurę w&nbsp;żywopłocie. Nie zwraca uwagi na gałęzie, które czepiają się jej włosów i&nbsp;drapią skórę. Dziura jest dobra dla małego zwierzęcia, ona jednak wczołguje się coraz głębiej, oczy ma na wpół przymknięte, pot ścieka jej po skroniach.</p>

    <p class="calibre8">Żywopłot trzęsie się gwałtownie i&nbsp;zanim Lucy zdoła zrozumieć, co się dzieje, palce Marcusa zaciskają się na jej kostce. Próbuje go kopnąć, a&nbsp;zaraz potem gwałtownie cofa nogę, tak że jej but zostaje mu w&nbsp;ręce.</p>

    <p class="calibre8">&ndash;&nbsp;Ja pierdolę! &ndash; słyszy jego wrzask, ale się nie zatrzymuje.</p>

    <p class="calibre8">Pełznie dalej, chrapliwy oddech więźnie jej w&nbsp;gardle, zapach wilgotnej ziemi wypełnia nozdrza. W&nbsp;końcu udaje jej się przejść &ndash; jest już po drugiej stronie.</p>

    <p class="calibre8">Niezdarnie dźwiga się z&nbsp;ziemi, robi krok i&nbsp;upada, gdy zahacza stopą o&nbsp;gęste podszycie. W&nbsp;lesie jest jeszcze ciemniej, niż jej się wydawało &ndash; gęste korony drzew przesłaniają światło księżyca. Lucy nie widzi ziemi pod nogami, ale wchodzi głębiej między pnie, szukając miejsca, gdzie mogłaby się schować.</p>

    <p class="calibre8">Krzyk zaskoczenia wyrywa jej się z&nbsp;gardła, gdy potyka się o&nbsp;wystający korzeń i&nbsp;ciężko upada na ziemię, wyciągając ręce, żeby zamortyzować upadek. Próbuje wstać, ale kostka nie jest w&nbsp;stanie utrzymać jej ciężaru i&nbsp;Lucy traci równowagę. Chwyta się drzewa i&nbsp;zamiera. Nasłuchuje, by namierzyć Marcusa, jednak słyszy tylko własny urywany oddech.</p>

    <p class="calibre8">Osuwa się na ziemię i&nbsp;na czworakach pełznie w&nbsp;stronę powalonego drzewa. Wślizguje się pod nie i&nbsp;przywiera ciałem do wilgotnej, zimnej ziemi. Twarz ma wciśniętą w&nbsp;szczelinę między pniem a&nbsp;kępkami mchu, kostka pulsuje bólem.</p>

    <p class="calibre8">&ndash;&nbsp;Lucy! &ndash; Wzdryga się, gdy wrzask Marcusa rozbrzmiewa niczym huk wystrzału. Jest nie dalej jak kilka metrów od niej. &ndash; Nawet nie próbuj się ukrywać, bo i&nbsp;tak cię znajdę!</p>

    <p class="calibre8">Lucy drży, całe jej ciało się trzęsie. Łzy spływają jej po policzkach, pozostawiając wilgotne smugi na brudnej skórze. Nie chce umierać. Chce podróżować, wyjść za mąż, mieć dzieci. Chce znowu być normalna. Wybrać się gdzieś z&nbsp;przyjaciółmi i&nbsp;się upić, pójść na spacer bez oglądania się za siebie, otworzyć w&nbsp;domu okna, kiedy jest gorąco. Chce zalogować się na Tinderze, chodzić na randki, wymieniać się opowieściami i&nbsp;skarżyć się na dziwaków, których poznała. Normalnych dziwaków &ndash; mężczyzn, którzy będą wchodzić jej w&nbsp;słowo, ni stąd, ni zowąd zerwą z&nbsp;nią kontakt albo będą mieli nudne hobby. Chce cofnąć czas, odstawić szklankę ponczu, wyjść z&nbsp;imprezy, przyjąć inną pracę i&nbsp;wybrać ścieżkę, na której ona i&nbsp;Marcus nigdy się nie spotkają.</p>

    <p class="calibre8">Ma wrażenie, że godzinami leży przyciśnięta do drzewa, choć w&nbsp;rzeczywistości mija kilka minut. Chce otworzyć oczy, oderwać policzek od szorstkiej kory, odturlać się od kamienia albo korzenia wbijającego jej się w&nbsp;lewe udo, ale nie ma odwagi się poruszyć. Nie ona jedna nasłuchuje i&nbsp;czeka. Gdzieś tam Marcus robi to samo.</p>

    <p class="calibre8">Gdzie on jest? Z&nbsp;tak bliska do niej krzyczał; Lucy była pewna, że odnalazł jej kryjówkę. Leży sztywna ze strachu i&nbsp;prawie nie oddycha, nasłuchując trzasku gałązki albo szelestu liści &ndash; czegokolwiek, co wskaże, gdzie on jest &ndash; lecz do jej uszu nie dobiega żaden dźwięk. Zupełnie jakby cały las wstrzymał oddech i&nbsp;patrzył, czekał, aż Marcus ją znajdzie. Nawet wiatr, który który zerwał się, gdy przypadła do drzewa, i&nbsp;pieścił jej włoski na karku, nagle ucichł.</p>

    <p class="calibre8">Lucy oddycha przez nos, wciąga wilgotną woń kory i&nbsp;marszczy brwi, gdy pośród zapachów drzew i&nbsp;ziemi wyczuwa coś jeszcze. To silna woń, ostra i&nbsp;gryząca. Zna ją, czuła ją wcześniej już wiele razy, jednak mózg potrzebuje chwili, żeby ją nazwać. Dym z&nbsp;papierosa!</p>

    <p class="calibre8">Napędzana adrenaliną, odwraca się gwałtownie, gotowa zerwać się na nogi i&nbsp;rzucić do ucieczki, ale Marcus już chwycił ją za sweter i&nbsp;odciąga od drzewa. Lucy wykręca ciało, tak że materiał kołnierza wbija jej się w&nbsp;szyję, i&nbsp;zaczyna okładać pięściami twarz Marcusa i&nbsp;jego pierś. Próbuje go kopnąć zdrową nogą i&nbsp;krzyczy, dopóki jego dłoń nie zatyka jej ust. Walczy, szarpie się i&nbsp;wyrywa, a&nbsp;gdy w&nbsp;końcu gryzie go w&nbsp;rękę, Marcus odpycha ją od siebie i&nbsp;wali pięścią w&nbsp;twarz. Upadając, Lucy widzi usiane gwiazdami nocne niebo, ale gwiazdy zaraz znikają i&nbsp;zapada mrok.</p>

    <p class="text-center">• • •</p>

    <p class="calibre8">Lucy odzyskuje przytomność, kiedy Marcus krępuje jej nadgarstki opaską zaciskową i&nbsp;przywiązuje do chybotliwego metalowego łóżka w&nbsp;pokoju babci. Ze strachu jej ociężałe ciało budzi się do życia. Zaraz ją zgwałci. Lucy obraca się, krzyczy i&nbsp;szamocze, tak że całe łóżko aż się trzęsie.</p>

    <p class="calibre8">Marcus patrzy na nią i&nbsp;sprawdza naciągnięcie opaski szarpnięciem, od którego Lucy krzyczy z&nbsp;bólu. Widzi strach w&nbsp;jej oczach i&nbsp;krzywi się z&nbsp;odrazą.</p>

    <p class="calibre8">&ndash;&nbsp;Nie pochlebiaj sobie. Niedługo będziesz mnie błagała, żebym cię zerżnął. Poza tym bardzo się zapuściłaś. &ndash; Dźga palcem jej miękki brzuch. &ndash; Ale wkrótce to naprawimy. Mówiłem ci, że mnie potrzebujesz. Razem jest nam dobrze.</p>

    <p class="calibre8">Staje nad nią i&nbsp;przygląda się jej, czekając na reakcję. Ona również na niego patrzy, wbija wzrok w&nbsp;czarne plamy jego źrenic &ndash; tak wiele razy widziała czający się tam mrok &ndash; i&nbsp;nie czuje… nic. Ani złości, ani smutku, ani żalu, ani nawet wyrzutów sumienia. Nic.</p>

    <p class="calibre8">Wyuczona bezsilność &ndash; oto jak nazwałby to psycholog. Nie zawsze potrafiła się wyłączyć, kiedy Marcus stawał się agresywny. Przez pierwsze pół roku ich związku odpłacała mu pięknym za nadobne i&nbsp;kłóciła się z&nbsp;nim równie zawzięcie jak on z&nbsp;nią. Jak śmie ją zawstydzać i&nbsp;kwestionować życie, jakie wiodła, zanim go poznała? Jak śmie krytykować jej wybory, jej przeszłość i&nbsp;przyjaciół? Postawiła mu się, zdecydowana bronić się i&nbsp;udowodnić mu, jak bardzo się myli, ale im zacieklej walczyła, tym większą agresją i&nbsp;oburzeniem reagował. Nie zamierzał ustępować ani przepraszać. Musiał zawsze mieć rację i&nbsp;zwyciężać; karmił tym swoje ego.</p>

    <p class="calibre8">Potem leżała odwrócona do niego plecami, czekając na przeprosiny, które nigdy nie następowały. Podczas cichych dni to zawsze ona pękała pierwsza. Nie rozumiała, jak znosił ten chłód i&nbsp;chodzenie wokół siebie na palcach. Dla niej to było nie do wytrzymania, dlatego zawsze pierwsza przerywała ciszę.</p>

    <p class="calibre8">„Możemy przynajmniej o&nbsp;tym porozmawiać?”, pytała, a&nbsp;wtedy na jego obojętnej twarzy pojawiał się uśmiech. Im więcej mówiła, tym bardziej lśniły mu oczy, a&nbsp;ona czuła się szczęśliwa i&nbsp;robiło jej się ciepło, jakby słońce wyszło zza chmur.</p>

    <p class="calibre8">Długo nie dopuszczała do siebie myśli, że tkwi w&nbsp;toksycznym związku z&nbsp;narcyzem. Przecież się z&nbsp;nim kłóciła, prawda? Nie dawała sobie wejść na głowę. Walczyła. Nie była uległa, słaba i&nbsp;cicha. Ale była jego nauczycielką. Przekroczyła granicę. Zrobiła coś karygodnego. Jeśli ktokolwiek postąpił źle, to ona.</p>

    <p class="calibre8">On łamał jej opór. Odkryła, że wyłączanie się jest mniej męczące niż kłótnie. Wmawiała sobie, że zasłużyła na to, jak ją traktuje. Nie było na świecie człowieka, który nienawidziłby jej bardziej niż ona sama.</p>

    <p class="calibre8">&ndash;&nbsp;No dobra. Czas do łóżka. &ndash; Marcus prostuje się, przechyla głowę to w&nbsp;jedną, to w&nbsp;drugą stronę, aż strzela mu w&nbsp;karku. &ndash; Chciałem cię zaskoczyć nową piżamą &ndash; mówi, okrążając łóżko i&nbsp;wkładając przez głowę T-shirt. &ndash; Ale ten numer, który odwaliłaś, wszystko zniszczył. Jeśli jutro będziesz grzeczna, to ci ją dam. Dziś będziesz spała w&nbsp;ubraniu.</p>

    <p class="calibre8">Jego nagi tors jest bardziej umięśniony, niż kiedy widziała go ostatnio; Marcus ma szerszą pierś i&nbsp;tak duże bicepsy i&nbsp;tricepsy, że nie jest w&nbsp;stanie swobodnie opuścić rąk. Kiedy się poznali, był u&nbsp;progu męskości &ndash; wysoki i&nbsp;tyczkowaty, silny, lecz chudy, z&nbsp;kręconymi włosami opadającymi na oczy i&nbsp;niskim głosem, który zdawał się zbyt głęboki i&nbsp;zbyt pewny jak na kogoś w&nbsp;jego wieku. Obecnie jest mężczyzną, ale jego mięśnie, które kiedyś by jej się podobały, teraz ją przerażają. Coś przecież kazało mu ćwiczyć tak intensywnie i&nbsp;dzień za dniem podnosić coraz większe ciężary. Lucy jest prawie pewna, że była to nienawiść.</p>
  </section>
</div>


<div class="calibre1" id="calibre_link-40">
  <section type="chapter" role="doc-chapter" class="calibre">
    <h1 class="numer">Rozdział 33</h1>

    <h1 class="tytul">Alex</h1>

    <p class="font-bold">Wtorek, 17 października</p>

    <p class="tyt">Trzy dni do czyjejś śmierci…</p>

    <p class="calibre8">Alex ma pustkę w&nbsp;głowie. Conrad patrzy na nią, czekając, aż wypowie swoją kwestię, ale ona milczy. Powinna pamiętać tekst, ćwiczyli tę scenę dziesiątki razy, zna swoją bohaterkę na wylot. Cisza ciągnie się w&nbsp;nieskończoność i&nbsp;Alex czuje, jak strużka potu spływa jej po plecach. Do premiery zostały trzy dni, a&nbsp;ona zapomniała tę cholerną kwestię. Conrad unosi lewą brew, jakby chciał powiedzieć: „Aktoreczka serialowa zapomniała tekst. A&nbsp;to ci niespodzianka!”. Podpowiada jej, lecz Alex dalej milczy. Jej umysł przypomina pusty pokój o&nbsp;pobielonych wapnem ścianach, tekst sztuki zniknął. Stoi boso na deskach teatru &ndash; jej ciało znajduje się na scenie, ale reszta przepadła ubiegłej nocy razem z&nbsp;Lucy.</p>

    <p class="calibre8">Chciała zadzwonić i&nbsp;znów wymówić się chorobą, ale River przekonał ją, żeby tego nie robiła. Żadne z&nbsp;nich nie mogło pomóc Lucy, dopóki on nie zgłosi na policję jej zaginięcia. Alex krążyła z&nbsp;telefonem w&nbsp;ręce po mieszkaniu, z&nbsp;kuchni do salonu i&nbsp;z&nbsp;powrotem, a&nbsp;jej myśli stawały się coraz bardziej ponure, aż nabrała przekonania, że Lucy nie żyje, a&nbsp;na nią czeka na ulicy Colin Sutherland z&nbsp;siekierą w&nbsp;ręku. Im dłużej krążyła po mieszkaniu, tym mniejsze się zdawało i&nbsp;tym bardziej gęstniało powietrze. W&nbsp;końcu włożyła trampki, zamówiła Ubera, zarzuciła torbę na ramię i&nbsp;zmusiła się, żeby zejść po schodach do drzwi frontowych. Gdyby nie wyszła dziś z&nbsp;mieszkania, nigdy by już tego nie zrobiła.</p>

    <p class="calibre8">&ndash;&nbsp;Dobrze, moi drodzy! &ndash; woła siedząca w&nbsp;pierwszym rzędzie Liz. &ndash; Zróbmy sobie krótką przerwę. Wszyscy jesteśmy zmęczeni i&nbsp;nie wiem jak ty, Alex, ale ja chętnie napiję się kawy. Wracamy za dziesięć minut.</p>

    <p class="calibre8">Alex oddycha z&nbsp;ulgą i&nbsp;kieruje się w&nbsp;stronę kulis, ale drogę zachodzi jej maszynista sceny.</p>

    <p class="calibre8">&ndash;&nbsp;Pistolet.</p>

    <p class="calibre8">Alex patrzy na niego w&nbsp;osłupieniu.</p>

    <p class="calibre8">&ndash;&nbsp;Nie można zostawiać go na scenie. Muszę go zamknąć.</p>

    <p class="calibre8">&ndash;&nbsp;Cholera, przepraszam. &ndash; Wraca na scenę, podnosi broń i&nbsp;podaje mu ją, tak jak robiła to dziesiątki razy wcześniej.</p>

    <p class="calibre8">To tylko rekwizyt, nie strzela nawet ślepymi nabojami, ale mimo wszystko jest to broń, a&nbsp;zasady w&nbsp;teatrze mówią jasno, że kiedy jest nieużywana, należy ją zabezpieczyć.</p>

    <p class="calibre8">Alex idzie do garderoby, sięga po tekst sztuki i&nbsp;kartkuje go, aż trafia na kwestię, którą zapomniała.</p>

    <p class="calibre8">„Chociaż raz w&nbsp;życiu chcę poczuć, że mam władzę nad ludzkim przeznaczeniem”.</p>

    <p class="calibre8">To tylko dwanaście słów, ale jakże ważnych dla całej historii, dla losu Heddy. To chwila, w&nbsp;której uświadamia sobie, że nie ma kontroli nad własnym życiem, więc postanawia kontrolować cudze. Alex wypowiada te słowa na głos, potem znowu, tym razem głośniej, ale wciąż wydają jej się puste i&nbsp;wymuszone. W&nbsp;nocy przespała dwie, góra trzy godziny. Kiedy zamknęła oczy, widziała pod powiekami twarze ludzi &ndash; Lucy, Bena, Sama, rodziców &ndash; a&nbsp;gdy w&nbsp;końcu zasnęła, przyśnił jej się Colin Sutherland, który kpił z&nbsp;niej i&nbsp;powtarzał, że uwięził Lucy w&nbsp;piwnicy, że zamierza ją zabić, a&nbsp;wszystkiemu winna jest ona, Alex. Obudziła się z&nbsp;krzykiem w&nbsp;pomiętej, mokrej od potu pościeli, owinięta kołdrą jak kokonem.</p>

    <p class="calibre8">Wzdryga się, słysząc pukanie.</p>

    <p class="calibre8">&ndash;&nbsp;Możemy chwilę porozmawiać? &ndash; Liz wchodzi do garderoby i&nbsp;zamyka za sobą drzwi.</p>

    <p class="calibre8">&ndash;&nbsp;Jasne, jasne. &ndash; Alex pokazuje reżyserce, żeby usiadła na jedynym krześle w&nbsp;pokoju, a&nbsp;sama przysiada na odwróconej skrzynce.</p>

    <p class="calibre8">Liz uśmiecha się do niej, ale wargi ma ściągnięte i&nbsp;wydaje się zbyt spięta, żeby Alex mogła się nie denerwować. Domyśla się, że zaraz dostanie opieprz.</p>

    <p class="calibre8">&ndash;&nbsp;A&nbsp;więc… &ndash; Liz opiera przedramiona na udach i&nbsp;pochyla się w&nbsp;jej stronę. Pod oczami ma cienie, skórę na brodzie wyraźnie przesuszoną. Sprawia wrażenie równie zmęczonej jak Alex. &ndash; Wpadłam tylko zobaczyć, jak się czujesz.</p>

    <p class="calibre8">Alex dotyka dłonią twarzy. To gest, który ma ją uspokoić, wcale jednak nie pomaga.</p>

    <p class="calibre8">&ndash;&nbsp;Spieprzyłam tę scenę… nie wiem, co się stało.</p>

    <p class="calibre8">Między brwiami Liz pojawia się pionowa zmarszczka.</p>

    <p class="calibre8">&ndash;&nbsp;Wszystko w&nbsp;porządku? W&nbsp;domu? W&nbsp;życiu osobistym?</p>

    <p class="calibre8">Jeśli powie prawdę &ndash; że prześladuje ją człowiek, który zamordował jej rodziców, że zerwała z&nbsp;chłopakiem, bo zadzwonił do jej brata, z&nbsp;którym nie utrzymuje kontaktów, że jedna z&nbsp;jej przyjaciółek zniknęła &ndash; zacznie płakać i&nbsp;nigdy już nie przestanie. Jej zdrowie psychiczne jest liną, która łączy ją z&nbsp;rzeczywistością, i&nbsp;z&nbsp;tej liny zostało już tylko jedno cieniutkie włókno. Gdy wyzna Liz prawdę, lina pęknie.</p>

    <p class="calibre8">&ndash;&nbsp;Nie. To znaczy tak. Wszystko w&nbsp;porządku &ndash; kłamie.</p>

    <p class="calibre8">&ndash;&nbsp;To dobrze &ndash; mówi powoli Liz. Przygląda się Alex z&nbsp;uwagą, świdruje wzrokiem jej twarz. &ndash; Bo przez ostatni tydzień wydawałaś się trochę rozkojarzona. Jakbyś była myślami gdzie indziej. Conrad też to zauważył.</p>

    <p class="calibre8">Chęć, którą Alex czuła jeszcze przed chwilą &ndash; by wyznać Liz prawdę &ndash; natychmiast znika. A&nbsp;więc rozmawiali o&nbsp;niej, krytykowali ją, plotkowali za jej plecami. Znowu ma dziesięć lat i&nbsp;wchodzi na plac zabaw przy wtórze szeptów, czuje na sobie wzrok innych i&nbsp;widzi dłonie zasłaniające usta.</p>

    <p class="calibre8">&ndash;&nbsp;Dzwoniłam do twojej agentki &ndash; ciągnie Liz. &ndash; Podobno od dawna się z&nbsp;nią nie kontaktowałaś, nie odbierasz jej telefonów i&nbsp;nie oddzwaniasz. Ona też się martwi.</p>

    <p class="calibre8">Alex czuje, że ogarnia ją panika &ndash; oddycha szybciej, nabiera tchu płytkimi, krótkimi haustami. Powietrze w&nbsp;pokoju staje się cięższe i&nbsp;gęstsze, przez co trudniej jest oddychać. Wszyscy o&nbsp;niej mówią, martwią się o&nbsp;nią, tłamszą ją i&nbsp;sprawiają, że się dusi; próbują zdecydować, co dla niej najlepsze.</p>

    <p class="calibre8">Siedzi w&nbsp;pokoju o&nbsp;beżowych ścianach bez okien, otoczona przez policjantów, pracowników socjalnych i&nbsp;krewnych. Ich głosy zderzają się nad jej głową, kiedy próbują zdecydować, gdzie ona i&nbsp;Ben spędzą najbliższą noc. Alex chce im przerwać, ale brat piorunuje ją wzrokiem i&nbsp;mówi, żeby się zamknęła. Ona jednak chce, żeby ją usłyszeli, chce powiedzieć dorosłym, żeby przestali się kłócić, bo to przecież oczywiste, prawda? Ona i&nbsp;Ben powinni wrócić do domu, zaraz po tym, jak odwiedzą rodziców w&nbsp;szpitalu. Uczono ją, żeby była grzeczna, żeby nie odzywała się nieproszona i&nbsp;nie przerywała dorosłym, ale jest taka sfrustrowana, taka sfrustrowana, i&nbsp;czuje, że nie wysiedzi ani chwili dłużej na tym zimnym, twardym krześle. Wstaje i&nbsp;szarpie za rękaw ciocię Genevieve. To siostra taty, która co roku daje jej na urodziny kartkę z&nbsp;dziesięcioma funtami w&nbsp;środku i&nbsp;która kupiła jej pod choinkę zestaw do makijażu, choć mama się na to nie zgadzała.</p>

    <p class="calibre8">„Proszę, ciociu, możemy już…”</p>

    <p class="calibre8">Ciotka kładzie jej rękę na ramieniu, ale dorośli nie przestają mówić i&nbsp;teraz wszyscy już stoją zbici w&nbsp;gromadę na środku pokoju.</p>

    <p class="calibre8">„Ciociu, nie możemy po prostu…”</p>

    <p class="calibre8">Ciotka wyjmuje z&nbsp;kieszeni chusteczkę i&nbsp;ociera oczy.</p>

    <p class="calibre8">„Przepraszam, ciociu, ale…”</p>

    <p class="calibre8">„Przestań! &ndash; Ramiona brata chwytają ją brutalnie i&nbsp;Ben odciąga ją od dorosłych. &ndash; Przestań, Alex! Nie możemy wrócić do domu. Przez ciebie już nigdy tam nie wrócimy. To ty otworzyłaś mu drzwi, chociaż wiedziałaś, że ci nie wolno! A&nbsp;teraz mama i&nbsp;tata nie żyją”.</p>

    <p class="calibre8">&ndash;&nbsp;Alex? &ndash; Liz dotyka jej ramienia, lecz Alex bardziej to widzi, niż czuje. Wciąż jeszcze tkwi we wspomnieniu, choć stara się z&nbsp;niego wyrwać. &ndash; Wszystko w&nbsp;porządku? Ty drżysz. Masz tu jakiś sweter?</p>

    <p class="calibre8">Alex wstaje &ndash; jest w&nbsp;poplamionej sosem pomidorowym halce &ndash; i&nbsp;wkłada kurtkę. Wsuwa stopy w&nbsp;buty i&nbsp;sięga po torebkę. Od sześciu miesięcy mówiła głosem kogoś innego, a&nbsp;przez ostatnie piętnaście lat żyła życiem innych ludzi. Kiedyś potrafiła zatracić się w&nbsp;iluzjach i&nbsp;fantazjach, ale koniec z&nbsp;tym. Zbroja ochronna, którą dawało jej aktorstwo, zniknęła.</p>

    <p class="calibre8">&ndash;&nbsp;Alex? Dokąd idziesz? &ndash; woła za nią Liz, kiedy Alex otwiera drzwi. &ndash; Alex! Nie skończyłam z&nbsp;tobą rozmawiać. Wracaj tu, Alex!</p>
  </section>
</div>


<div class="calibre1" id="calibre_link-41">
  <section type="chapter" role="doc-chapter" class="calibre">
    <h1 class="numer">Rozdział 34</h1>

    <h1 class="tytul">River</h1>

    <p class="font-bold">Wtorek, 17 października</p>

    <p class="tyt">Trzy dni do czyjejś śmierci…</p>

    <p class="calibre8">River wierci się i&nbsp;przeciąga na twardym plastikowym krześle. Od czterdziestu minut czeka na korytarzu komisariatu, żeby z&nbsp;kimś porozmawiać. Nie wie, ile razy jeszcze sprawdzi, czy nie przyszła wiadomość od Meg, i&nbsp;przeczyta wskazówki dotyczące zgłaszania zaginięcia. Wczoraj wieczorem, gdy Bridget napisała, że Lucy zaginęła, w&nbsp;pierwszej chwili chciał zadzwonić na policję. Wpisał dwie z&nbsp;trzech dziewiątek, ale potem odłożył telefon. Nie można zgłosić czyjegoś zaginięcia, nie odpowiadając przy tym na mnóstwo pytań. River naoglądał się dość seriali, żeby to wiedzieć.</p>

    <p class="calibre8">Znalazł stronę w&nbsp;sieci &ndash; missingpeople.org.uk &ndash; i&nbsp;listę pytań, jakie mogą zadać mu policjanci. Już kilka pierwszych punktów było dla niego sporym zaskoczeniem: imię i&nbsp;nazwisko, wiek, data urodzenia i&nbsp;adres zaginionej osoby. Znał imię i&nbsp;nazwisko Lucy, ale nie miał pojęcia, kiedy się urodziła (Alexandra i&nbsp;Bridget również). Mógł podać rysopis, lecz nie wiedział, co miała na sobie w&nbsp;chwili zniknięcia, ani czy ma jakieś tatuaże, blizny lub znamiona. Nie znał numeru rejestracyjnego jej samochodu, nie wiedział, co robiła tuż przed zniknięciem ani co miała przy sobie. Nie mógł zadzwonić do jej przyjaciół ani rodziny, bo jej profile w&nbsp;mediach społecznościowych były ukryte albo prywatne; wiedział jednak, w&nbsp;której szkole pracowała. Może oni pomogą ustalić, co robiła i&nbsp;w&nbsp;co była ubrana tuż przed zniknięciem. Ale dochodziła północ, więc musiał zaczekać co najmniej osiem godzin, aż ktoś w&nbsp;szkole odbierze telefon.</p>

    <p class="calibre8">Krążył po domu, zastanawiając się, co robić. Zadzwonić na policję, chociaż niewiele mógł im powiedzieć, czy zaczekać osiem godzin i&nbsp;skontaktować się ze szkołą? Wiele mogło się wydarzyć w&nbsp;ciągu ośmiu godzin, a&nbsp;żadne z&nbsp;nich nie wiedziało, do czego jest zdolny Marcus. Na stronie policji w&nbsp;internecie River znalazł informację, że zanim się do nich zadzwoni, należy przeszukać dom zaginionej osoby i&nbsp;obdzwonić pobliskie szpitale. Zajrzeć na poddasze i&nbsp;do ogrodu, czy nie ma tam jakichś wskazówek. Bridget sprawdziła już każdy pokój i&nbsp;zwróciła uwagę na kilka rzeczy: bałagan świadczący o&nbsp;tym, że Lucy pakowała się w&nbsp;pośpiechu, otwarte drzwi do domu, stłuczona doniczka na patio i&nbsp;krew na ścianie. Odchodząc, zatrzasnęła drzwi, więc River nie mógł tam już nic zdziałać. Obdzwonił pobliskie szpitale, których adresy znalazł na stronie Ministerstwa Zdrowia. Gdy kontaktował się z&nbsp;ostatnim, była druga w&nbsp;nocy. Lucy nie przyjęto do żadnego. Do otwarcia Thames View Academy zostało sześć godzin. Próbował zgłosić zaginięcie Lucy, wypełniając formularz w&nbsp;sieci, ale na zbyt wiele pytań nie znał odpowiedzi. Nie miał wyboru; musiał zaczekać.</p>

    <p class="calibre8">Spał niespokojnie &ndash; śniły mu się Meg, Lucy i&nbsp;Vanessa, które śmiały się i&nbsp;uciekały, mówiły mu, że go nie chcą i&nbsp;żeby zostawił je w&nbsp;spokoju &ndash; i&nbsp;budził się co godzinę między czwartą a&nbsp;siódmą. W&nbsp;telefonie czekały na niego wiadomości od Bridget i&nbsp;Alex, które chciały, żeby przekazał im najnowsze wieści, ale nic się nie zmieniło: od 18.15 poprzedniego dnia Lucy nadal nie zalogowała się do WhatsAppa. Zmęczony i&nbsp;zaniepokojony, odpuścił sobie poranną kombuczę i&nbsp;zaczął przetrząsać szafki w&nbsp;poszukiwaniu kawy. Znalazł pół opakowania rozpuszczalnej i&nbsp;wypił dwie filiżanki, jedną po drugiej, a&nbsp;potem nerwowo krążył po mieszkaniu, czekając, aż zegar wskaże ósmą.</p>

    <p class="calibre8">Dopiero po paru minutach dodzwonił się do sekretariatu szkoły. Dwa razy włączała się automatyczna sekretarka, ale wreszcie ze słuchawki dobiegł udręczony, wyczerpany głos kobiety. Poinformowała go, że panny Newton nie będzie dziś w&nbsp;szkole i&nbsp;nie, nie pamięta, żeby widziała ją wczoraj. River chciał rozmawiać z&nbsp;dyrektorką, ale usłyszał, że jest zajęta. Podał sekretarce nazwisko i&nbsp;numer telefonu i&nbsp;poprosił, żeby skontaktowano się z&nbsp;nim w&nbsp;pilnej sprawie.</p>

    <p class="calibre8">&ndash;&nbsp;Rover? &ndash; Na korytarz wygląda wysoki, szczupły mężczyzna po trzydziestce, z&nbsp;włosami siwiejącymi na skroniach. &ndash; Zaginięcie?</p>

    <p class="calibre8">&ndash;&nbsp;Słucham? &ndash; River wstaje. &ndash; Nie rozumiem.</p>

    <p class="calibre8">&ndash;&nbsp;Chciał pan zgłosić zaginięcie, tak? Panie… &ndash; Mrużąc oczy, mężczyzna patrzy w&nbsp;notatnik. &ndash; Rover?</p>

    <p class="calibre8">&ndash;&nbsp;River. Scott-Tyler.</p>

    <p class="calibre8">&ndash;&nbsp;Detektyw Thompson. &ndash; Gestem zaprasza go do środka. &ndash; Proszę wejść.</p>

    <p class="text-center">• • •</p>

    <p class="calibre8">&ndash;&nbsp;No dobrze &ndash; mówi detektyw.</p>

    <p class="calibre8">W przeciwieństwie do Rivera, który nie usiadł jeszcze na wysłużonej kanapie, Thompson już się rozsiadł, z&nbsp;notatnikiem na kolanie i&nbsp;długopisem w&nbsp;dłoni. Emanuje aurą człowieka, który ma do zrobienia tysiąc różnych rzeczy, ale brakuje mu na nie czasu. Ma w&nbsp;sobie jednak jakąś energię, coś, dzięki czemu River czuje się nieco mniej przerażony niż jeszcze dziesięć minut temu.</p>

    <p class="calibre8">&ndash;&nbsp;A&nbsp;więc chce pan zgłosić zaginięcie Lucy Newton? &ndash; Thompson zagląda do notatek. &ndash; Powiedział pan dyżurnemu, że wczoraj po osiemnastej przestała sprawdzać wiadomości, zostawiła otwarte drzwi do mieszkania, spakowała się w&nbsp;pośpiechu i&nbsp;upuściła roślinę doniczkową. Podobno na ścianie patio są ślady krwi.</p>

    <p class="calibre8">&ndash;&nbsp;Tak. &ndash; River wciska dłonie między kolana. &ndash; Tak, to wszystko prawda.</p>

    <p class="calibre8">&ndash;&nbsp;A&nbsp;Lucy i&nbsp;pan jesteście…</p>

    <p class="calibre8">&ndash;&nbsp;Przyjaciółmi.</p>

    <p class="calibre8">&ndash;&nbsp;Rozumiem. I&nbsp;martwi się pan o&nbsp;nią, bo…</p>

    <p class="calibre8">&ndash;&nbsp;Miała stalkera. Prześladował ją jej były. Marcus. Przykro mi, ale nie znam jego nazwiska.</p>

    <p class="calibre8">&ndash;&nbsp;Okej. &ndash; Detektyw zapisuje coś w&nbsp;notesie, po czym podnosi wzrok i&nbsp;mruży oczy, tak że River ma wrażenie, jakby zaglądano mu w&nbsp;duszę. &ndash; Czyli to niedawna sprawa? To stalkowanie? Sprawdzałem naszą bazę danych i&nbsp;nie znalazłem żadnych zgłoszeń dotyczących Lucy Newton.</p>

    <p class="calibre8">&ndash;&nbsp;Bo tego nie zgłosiła. &ndash; River odwraca wzrok, jakby czuł się winny. &ndash; Ja nie… nie… Nie bardzo wiem dlaczego, ale z&nbsp;jakiegoś powodu nie chciała z&nbsp;tym iść na policję.</p>

    <p class="calibre8">&ndash;&nbsp;Okej. &ndash; Tym razem Thompson wypowiada to słowo bardziej przeciągle, jakby zastanawiał się nad czymś. &ndash; Czy mam rację, że nie zna pan daty urodzenia Lucy i&nbsp;nie ma pan numerów kontaktowych do jej rodziny i&nbsp;przyjaciół?</p>

    <p class="calibre8">&ndash;&nbsp;Tak. Nie wiem, kiedy się urodziła i&nbsp;nie znam jej rodziny ani przyjaciół. Prawda jest taka, że nie znam Lucy aż tak dobrze. Dzwoniłem do szkoły, w&nbsp;której pracuje, Thames View Academy, ale powiedzieli mi, że nie ma jej dziś w&nbsp;pracy. Albo raczej: nie będzie jej dziś w&nbsp;pracy. Tak, właśnie tak to ujęli.</p>

    <p class="calibre8">Rękawem ociera spocone czoło. To nie on porwał Lucy i&nbsp;nie ma powodu, żeby czuć się winny, ale Thompson patrzy na niego tak, jakby o&nbsp;coś go podejrzewał, o&nbsp;jakieś sekrety. Jakby wiedział o&nbsp;nadajnikach, chociaż River nawet o&nbsp;nich nie wspomniał.</p>

    <p class="calibre8">&ndash;&nbsp;To dość niezwykłe &ndash; stwierdza Thompson. &ndash; Że to pan zgłasza zaginięcie Lucy, skoro nawet nie zna jej pan dobrze. Jej rodzina tego nie zgłaszała.</p>

    <p class="calibre8">&ndash;&nbsp;Ja… ja… &ndash; River wzrusza ramionami. &ndash; Może jeszcze nie zauważyli. My… my zauważyliśmy jej zaginięcie, bo… należymy do grupy… wszyscy jesteśmy ofiarami stalkingu.</p>

    <p class="calibre8">Detektyw unosi brew i&nbsp;spojrzeniem zachęca Rivera, żeby mówił dalej.</p>

    <p class="calibre8">&ndash;&nbsp;Jest nas czworo. Ja i&nbsp;trzy dziewczyny… kobiety. Tak, to zdecydowanie kobiety. Lucy Newton, Bridget Hopkins i&nbsp;Alexandra Raynor. Wszyscy mamy stalkerów i&nbsp;wspieramy się nawzajem. Na pewno jest u&nbsp;was w&nbsp;aktach moje zgłoszenie. Vanessa Griffiths. Moja była dziewczyna. Od jakiegoś czasu czekam, aż ją aresztujecie. &ndash; Czuje na szyi uderzenie gorąca, które rozlewa się po jego nieogolonej twarzy, i&nbsp;zastanawia się, czy poczerwieniał. Nie wstydzi się tego, że ktoś go stalkuje; jest zły, że to trwa, chociaż zrobił wszystko, co mógł, żeby położyć temu kres. &ndash; Kilka dni temu zgłosiłem, że mi groziła. A&nbsp;właściwie groziła, że zabije moją dziewczynę.</p>

    <p class="calibre8">&ndash;&nbsp;Rozumiem. &ndash; Thompson patrzy na niego spod przymrużonych powiek. &ndash; Muszę sprawdzić, kto się tym zajmuje.</p>

    <p class="calibre8">&ndash;&nbsp;Ale teraz nie o&nbsp;to chodzi &ndash; dodaje River. &ndash; Chodzi o&nbsp;Lucy. Tydzień temu byliśmy na pogrzebie naszej przyjaciółki. Natalie Beare. Była prześladowana i&nbsp;została zamordowana przez byłego chłopaka.</p>

    <p class="calibre8">Detektyw unosi brwi.</p>

    <p class="calibre8">&ndash;&nbsp;Znam tę sprawę.</p>

    <p class="calibre8">&ndash;&nbsp;Po ceremonii nasza czwórka otrzymała wiązankę z&nbsp;dołączoną do niej karteczką. Na górze było napisane: <em class="calibre4">Spoczywaj w&nbsp;pokoju</em>, a&nbsp;pod spodem widniała data: dwudziesty października.</p>

    <p class="calibre8">&ndash;&nbsp;Chyba nie nadążam.</p>

    <p class="calibre8">&ndash;&nbsp;To była groźba. Ostrzeżenie, że jedno z&nbsp;nas umrze, tak jak umarła Natalie. Kiedy kilka dni później wczesnym rankiem spotkaliśmy się w&nbsp;Highgate Wood, ktoś cisnął w&nbsp;nas kamieniem.</p>

    <p class="calibre8">&ndash;&nbsp;Po co się tam spotkaliście?</p>

    <p class="calibre8">&ndash;&nbsp;Żeby porozmawiać o&nbsp;groźbie dołączonej do wiązanki.</p>

    <p class="calibre8">&ndash;&nbsp;W&nbsp;parku, wczesnym rankiem?</p>

    <p class="calibre8">&ndash;&nbsp;Tak. Nie chcieliśmy, żeby ktokolwiek podsłuchał naszą rozmowę albo żeby poszedł za nami któryś ze stalkerów. &ndash; River jest przerażony, że detektyw podstępem nakłoni go do wyjawienia prawdy o&nbsp;nadajnikach. &ndash; Ale najwyraźniej jeden z&nbsp;nich i&nbsp;tak nas śledził. Ukrył się w&nbsp;zaroślach i&nbsp;rzucił w&nbsp;nas kamieniem z&nbsp;wydrapaną cyfrą sześć. Próbował nas przestraszyć, ostrzec, że za sześć dni któreś z&nbsp;nas zginie.</p>

    <p class="calibre8">Thompsonowi drga kącik ust. Detektyw przesuwa kciukiem po wargach, jakby chciał zetrzeć z&nbsp;nich półuśmiech.</p>

    <p class="calibre8">&ndash;&nbsp;Wiem, że to brzmi niedorzecznie &ndash; mówi River. &ndash; Ale…</p>

    <p class="calibre8">&ndash;&nbsp;Ma pan ten… kamień? Albo tę karteczkę?</p>

    <p class="calibre8">&ndash;&nbsp;Nie. One… nie wiemy, gdzie się podziały.</p>

    <p class="calibre8">Detektyw patrzy na niego, jakby całkiem mu odbiło, i&nbsp;River siłą woli zmusza się, żeby natychmiast nie wybiec z&nbsp;tego pokoju.</p>

    <p class="calibre8">&ndash;&nbsp;W&nbsp;każdym razie &ndash; dodaje &ndash; dlatego tak bardzo martwię się o&nbsp;Lucy. Myślę, że Marcus ją porwał i&nbsp;zamierza ją za trzy dni zabić.</p>

    <p class="calibre8">Detektyw milczy przez chwilę, która zdaje się nie mieć końca &ndash; po prostu patrzy na Rivera, marszcząc brwi, jakby próbował go rozgryźć &ndash; aż wreszcie wzdycha głośno, splata palce i&nbsp;wyciąga ramiona.</p>

    <p class="calibre8">&ndash;&nbsp;Postąpił pan słusznie, informując nas o&nbsp;Lucy. Zajmiemy się tą sprawą. Podam panu numer referencyjny.</p>

    <p class="calibre8">&ndash;&nbsp;Zapiszę go w&nbsp;telefonie. &ndash; River wyjmuje z&nbsp;kieszeni telefon. Widzi powiadomienie o&nbsp;nieprzeczytanym esemesie. To od Floriana, instruktora salsy, który pyta, czy może przekazać jego numer Charlotte. Chyba, kurwa, kpisz, myśli River, ale nie mówi tego na głos, tylko zapisuje w&nbsp;telefonie numer detektywa Thompsona i&nbsp;powtarza go dla pewności, że niczego nie pomylił.</p>

    <p class="calibre8">&ndash;&nbsp;Jeśli coś jeszcze wyjdzie na jaw, proszę zadzwonić pod sto jeden i&nbsp;podać ten numer. &ndash; Thompson wstaje. &ndash; Albo jeśli Lucy wróci. Będziemy musieli sprawdzić, czy nic jej nie jest.</p>

    <p class="calibre8">&ndash;&nbsp;A&nbsp;jak pan myśli? &ndash; pyta River, gdy detektyw przytrzymuje mu drzwi. &ndash; Nic jej nie jest?</p>

    <p class="calibre8">Thompson zaciska usta, a&nbsp;po chwili rzuca:</p>

    <p class="calibre8">&ndash;&nbsp;Miejmy nadzieję.</p>
  </section>
</div>


<div class="calibre1" id="calibre_link-42">
  <section type="chapter" role="doc-chapter" class="calibre">
    <h1 class="numer">Rozdział 35</h1>

    <h1 class="tytul">Lucy</h1>

    <p class="font-bold">Wtorek, 17 października</p>

    <p class="tyt">Trzy dni do czyjejś śmierci…</p>

    <p class="calibre8">Lucy rozciera czerwone ślady, które niczym bransoletki otaczają jej nadgarstki, i&nbsp;patrzy to na Marcusa smażącego cebulę i&nbsp;nucącego pod nosem, to na nóż leżący obok niego na desce do krojenia.</p>

    <p class="calibre8">&ndash;&nbsp;Do chili używam chudego mięsa mielonego. &ndash; Zerka na nią i&nbsp;wykłada na patelnię różowoczerwone mięso z&nbsp;plastikowej tacki. &ndash; Ma mniej tłuszczu.</p>

    <p class="calibre8">Zeszłej nocy, kiedy położył się przy niej i&nbsp;wpatrywał w&nbsp;jej twarz (zostawił lampkę włączoną na całą noc), odwróciła się na bok, z&nbsp;rękami uwięzionymi nad głową, i&nbsp;zaczęła obmyślać plan ucieczki. Marcus złapał ją w&nbsp;drodze do Chagford, więc gdyby zniknęła, to tam by jej szukał w&nbsp;pierwszej kolejności. Miała dwa wyjścia. Albo ucieknie w&nbsp;nocy, kiedy będzie spał &ndash; licząc na to, że miną godzina albo dwie, zanim odkryje, że jej nie ma &ndash; albo musi zrobić coś, żeby w&nbsp;ogóle jej nie szukał. Dyskretnie wykręcała skrępowane plastikową opaską nadgarstki; pamiętała filmiki na TikToku, na których kobieta uwalniała się z&nbsp;więzów, przekładając ręce nad kolanami. W&nbsp;jej przypadku nie było to możliwe, bo miała ręce skrępowane nad głową i&nbsp;przywiązane do ramy łóżka. Wyciągała szyję i&nbsp;próbowała się przesunąć, tak żeby mogła dosięgnąć zębami nadgarstków. Jeśli nie zdoła wyplątać rąk, może uda jej się przegryźć kabel. Kiedy od jej ruchów zakołysało się łóżko, Marcus przysunął się bliżej i&nbsp;ciężką ręką objął ją w&nbsp;pasie.</p>

    <p class="calibre8">&ndash;&nbsp;Dlaczego nie możesz po prostu zasnąć? &ndash; mruknął z&nbsp;irytacją, wstał i&nbsp;zapalił górne światło. &ndash; Obróć się na plecy.</p>

    <p class="calibre8">Lucy spojrzała na niego przerażona.</p>

    <p class="calibre8">&ndash;&nbsp;Nie zerżnę cię, ty głupia dziwko. Połóż się na plecach.</p>

    <p class="calibre8">Nie mogłaby się obrócić, nawet gdyby chciała, bo sparaliżował ją żal. Dlaczego nie zaczekała dłużej, żeby spróbować przegryźć kabel? Powinna była wsłuchać się w&nbsp;jego oddech i&nbsp;zaczekać, aż będzie głęboki i&nbsp;powolny.</p>

    <p class="calibre8">&ndash;&nbsp;Do kurwy nędzy. Dlaczego musisz zawsze wszystko utrudniać? &ndash; Chwycił ją za kostki i&nbsp;pociągnął ku sobie. Jej ramiona się naprężyły i&nbsp;Lucy krzyknęła, nie ze strachu, ale ze złości, bo zacisnął jej opaski wokół kostek i&nbsp;przywiązał stopy do zdobionej metalowej ramy łóżka.</p>

    <p class="calibre8">&ndash;&nbsp;Marcus &ndash; szepnęła, kiedy zgasił światło, a&nbsp;materac ugiął się pod jego ciężarem. &ndash; Marcus, ja nic bym nie zrobiła. Ja tylko… Chciałam tylko cię objąć. &ndash; Już kiedy wypowiadała te słowa, czuła do siebie wstręt.</p>

    <p class="calibre8">Roześmiał się albo raczej prychnął z&nbsp;niedowierzaniem.</p>

    <p class="calibre8">&ndash;&nbsp;Nie rób z&nbsp;siebie większej kretynki, niż jesteś.</p>

    <p class="calibre8">&ndash;&nbsp;Nie musi tak być, proszę. Nie mogę zasnąć. To boli. Mówisz, że mnie kochasz, ale tak się nie traktuje ukochanej osoby. Nie możesz…</p>

    <p class="calibre8">&ndash;&nbsp;Zamknij się, kurwa. &ndash; Obrócił się na bok i&nbsp;oparty na łokciu spojrzał na nią. &ndash; Czy mam cię też zakneblować? Miesiącami grałem w&nbsp;tę grę na twoich zasadach, ale teraz to ja będę decydował. Zamknij się i&nbsp;śpij. Rozumiesz?</p>

    <p class="calibre8">Lucy bez słowa pokiwała głową. A&nbsp;więc nie ucieknie, kiedy będzie spał. Odzyska wolność tylko, jeśli on umrze.</p>

    <p class="calibre8">Spała niespokojnie, rzucała się i&nbsp;pociła, próbowała znaleźć w&nbsp;miarę wygodną pozycję, ale nie mogła się ułożyć. Coś zawsze ją bolało &ndash; albo ramiona, albo łydki. O&nbsp;szóstej poczuła, że dłużej już nie wytrzyma i&nbsp;musi skorzystać z&nbsp;toalety. Raz za razem powtarzała jego imię, aż w&nbsp;końcu otworzył oczy i&nbsp;spojrzał na nią. W&nbsp;pierwszej chwili jego twarz wyrażała zdumienie, zaraz jednak się rozpromienił. Nożyczkami przeciął jej więzy na kostkach, ale nadgarstki pozostawił związane. Stał uśmiechnięty przy otwartych drzwiach do łazienki, podczas gdy ona mocowała się z&nbsp;guzikami dżinsów.</p>

    <p class="calibre8">&ndash;&nbsp;Zamknij drzwi! &ndash; Zatknęła kciuki za pasek i&nbsp;posłała mu wściekłe spojrzenie.</p>

    <p class="calibre8">&ndash;&nbsp;Ani myślę.</p>

    <p class="calibre8">&ndash;&nbsp;Przecież nie ucieknę ze związanymi rękami.</p>

    <p class="calibre8">&ndash;&nbsp;Ale możesz spróbować.</p>

    <p class="calibre8">&ndash;&nbsp;Do kurwy nędzy, Marcus. Myślisz, że upokarzając mnie, sprawisz, że cię pokocham?</p>

    <p class="calibre8">Jego oczy pociemniały.</p>

    <p class="calibre8">&ndash;&nbsp;Kto powiedział, że to ma coś wspólnego z&nbsp;miłością?</p>

    <p class="calibre8">Szarpnięciem opuściła spodnie i&nbsp;majtki do połowy ud i&nbsp;usiadła na toalecie. Patrzyła na niego wyzywająco, uwalniając strumień wstrzymywanego godzinami moczu. W&nbsp;kwestiach fizjologii był zawsze taki wrażliwy i&nbsp;krytykował kobiety, które były wulgarne albo nieprzyzwoite, a&nbsp;tymczasem teraz bez zmrużenia oka patrzył na nią, jak sika. Z&nbsp;ramionami skrzyżowanymi na piersi obserwował, jak niezdarnie oddarła kawałek papieru toaletowego, podtarła się i&nbsp;wstała, żeby podciągnąć majtki i&nbsp;spodnie.</p>

    <p class="calibre8">Żadne z&nbsp;nich się nie odezwało, kiedy umyła i&nbsp;wytarła ręce, ale Lucy czuła wściekłość, która pęczniała jej w&nbsp;piersi, coraz większa i&nbsp;potężniejsza, gotowa w&nbsp;każdej chwili wyrwać się na wolność. Wyprostowana, z&nbsp;dumnie zadartą głową, podeszła do drzwi łazienki, zatrzymała się przed nim i&nbsp;spojrzała mu w&nbsp;oczy. Jego potężna sylwetka blokowała wyjście, gdy tak stał w&nbsp;szerokim rozkroku, z&nbsp;ramionami splecionymi na piersi. Przysunęła się jeszcze bliżej, ale on nawet nie drgnął. Nie zamierzał się przesunąć, żeby pozwolić jej przejść.</p>

    <p class="calibre8">&ndash;&nbsp;Pieprz się! &ndash; Uniosła ręce i&nbsp;zamachnęła się nimi jak młotem. Jej pięści odbiły się od jego piersi niczym moneta ciśnięta o&nbsp;marmur. &ndash; Nienawidzę cię, kurwa.</p>

    <p class="calibre8">Uderzała go raz za razem, a&nbsp;w&nbsp;jej głowie kłębiły się obrazy: liścik, który dostała na placu zabaw, opuszczone rolety, odraza na twarzy Jady, mina Helen Corry, niemal nagie zdjęcia, wiadomości, maile, kwiaty, przeprowadzki, motocykl, jego kurtka, jego twarz, jego twarz… Chciała rozorać ją paznokciami, wyrwać mu włosy, rozedrzeć go na strzępy, tak by nic z&nbsp;niego nie zostało, by zapomnieć o&nbsp;wszystkim, co straciła. Uniosła kolano, żeby kopnąć go między nogi, ale był szybszy: zrobił unik, jedną ręką chwycił ją za nadgarstki, a&nbsp;drugą za włosy. Wepchnął ją do łazienki i&nbsp;nachylił jej głowę nad umywalką, tak że nosem prawie dotykała lustra. Oddech miał ciężki, chrapliwy i&nbsp;drżący z&nbsp;wściekłości. Zatopił palce w&nbsp;jej włosach i&nbsp;gwałtownie szarpnął do góry, zmuszając ją, by spojrzała na swoje odbicie.</p>

    <p class="calibre8">&ndash;&nbsp;Podaj mi choćby jeden powód, dlaczego nie miałbym rozwalić ci twarzy o&nbsp;to lustro.</p>

    <p class="calibre8">Lucy poczuła, że jej ciało tężeje. Zaciskając palce na krawędzi umywalki, oddychała płytko i&nbsp;szybko, a&nbsp;w&nbsp;głowie miała gonitwę myśli. Nie mogła zrobić nic, żeby go powstrzymać. Nie była w&nbsp;stanie go obezwładnić, nie mogła się z&nbsp;nim kłócić ani błagać go o&nbsp;litość. Jeśli zechce rozwalić jej twarz o&nbsp;lustro, zrobi to. Jeśli będzie chciał ją zabić, zabije. Wolałaby umrzeć, niż żyć okaleczona do końca swoich dni, budzić się każdego dnia i&nbsp;widzieć jego nienawiść wyrytą na swojej skórze.</p>

    <p class="calibre8">&ndash;&nbsp;Więc zrób to. &ndash; Zamknęła oczy i&nbsp;przygotowała się na ból.</p>

    <p class="calibre8">Potem wymyśli sposób, jak się zabić; zniknie gdzieś, gdzie Marcus jej nie znajdzie. Jeśli ma przeżyć wyłącznie po to, żeby odebrać sobie życie, niech i&nbsp;tak będzie. Jego ciało naprężyło się, gdy przycisnął uda do jej pośladków; jego szybki oddech łaskotał ją w&nbsp;ucho. Stała w&nbsp;napięciu, przekonana, że w&nbsp;chwili, gdy się rozluźni, on pchnie ją na lustro. Na co czekał? Na jej prośby? Na awanturę? Na to, że będzie udawała, że go kocha?</p>

    <p class="calibre8">W końcu usłyszała westchnienie.</p>

    <p class="calibre8">Odciągnął ją od umywalki i&nbsp;pchnął w&nbsp;stronę drzwi z&nbsp;taką siłą, że się zatoczyła.</p>

    <p class="calibre8">&ndash;&nbsp;W&nbsp;przeciwieństwie do ciebie, Lucy, ja posiadam jakąś samokontrolę. Dobra, chodźmy na śniadanie. Przygotuję coś, a&nbsp;ty będziesz zabawiać mnie błyskotliwą rozmową. Nadal lubisz tosty francuskie? Pomyślałem, że później możemy usiąść na kanapie, poprzytulać się, obejrzeć jakiś serial na Netflixie albo film.</p>

    <p class="calibre8">Kiedy szedł za nią po schodach do kuchni, nie przestawał mówić i&nbsp;tylko od czasu do czasu rzucał coś w&nbsp;stylu: „Teraz powinnaś odpowiedzieć, Lucy” albo: „Słyszałaś, co powiedziałem?”.</p>

    <p class="calibre8">Idąc przez dom, Lucy uważnie lustrowała wnętrze: okna wszędzie były zamknięte, może nawet zabite gwoździami, tylne drzwi również. Tu i&nbsp;ówdzie dostrzegła jakieś ozdoby, wszystkie ceramiczne i&nbsp;pretensjonalne. Żadna z&nbsp;nich nie mogła posłużyć jako broń, chyba że strzaskałaby którąś i&nbsp;użyła odłamków, żeby poderżnąć Marcusowi gardło. Szybki rzut oka na salon powiedział jej, że Marcus schował gdzieś zestaw przyborów kominkowych, w&nbsp;tym pogrzebacz. Kiedy usiadła przy długim drewnianym stole, który ciągnął się przez całą kuchnię, zauważyła, że zniknął też stojak z&nbsp;nożami. Marcus dokładnie zaplanował jej porwanie i&nbsp;przygotował chatkę na taki scenariusz.</p>

    <p class="calibre8">Patrzyła, jak wyjmuje z&nbsp;kieszeni dżinsów breloczek z&nbsp;kluczami. Wybrał jeden i&nbsp;otworzył metalowe pudełko, stojące na prawo od kuchenki. Wyciągnął nóż do chleba, po czym zamknął pudełko i&nbsp;wetknął klucz z&nbsp;powrotem do kieszeni. Z&nbsp;chlebaka wyjął oprószony mąką bochenek, ukroił dwie równiuteńkie kromki, po czym umył i&nbsp;wytarł nóż, otworzył pudełko, włożył nóż, zamknął pudełko i&nbsp;schował klucz do kieszeni. Robił to wszystko z&nbsp;przesadną starannością, a&nbsp;na jego ustach przez cały czas błąkał się uśmieszek.</p>

    <p class="calibre8">&ndash;&nbsp;Sekret najlepszych francuskich tostów… &ndash; sięgnął do szafki po karton jajek &ndash; to najświeższe produkty i&nbsp;gorąca oliwa.</p>

    <p class="calibre8">To było sześć godzin temu; najdłuższe sześć godzin jej życia. Od tej pory obejrzała dwa filmy (jego ulubioną <em class="calibre4">Ewolucję planety małp</em> i&nbsp;jej ulubiony <em class="calibre4">La La Land</em>), pięć razy zagrali w&nbsp;tryktraka, puścił jej kilka płyt, których jego zdaniem musiała wysłuchać, a&nbsp;potem kilka podcastów o&nbsp;zaginionej nastolatce z&nbsp;Teksasu. Wcześniej Marcus był nerwowy i&nbsp;przesadnie czujny &ndash; zwłaszcza kiedy robił tosty &ndash; ale z&nbsp;upływem dnia coraz bardziej zatracał się we własnej fantazji o&nbsp;tym, że są zadurzonymi kochankami, którzy spędzają urocze chwile w&nbsp;domu jego babci. Kiedy siedząc na kanapie, oglądali <em class="calibre4">La La Land</em>, przyciągnął ją do siebie, tak że musiała się o&nbsp;niego oprzeć, i&nbsp;otoczył ją ramieniem. Sięgnął po jej dłoń i&nbsp;cmoknął z&nbsp;irytacją, gdy okazało się, że przez skrępowane nadgarstki nie może spleść palców z&nbsp;jego palcami, po czym wyjął z&nbsp;kieszeni cążki do paznokci i&nbsp;przeciął kabel. Lucy nie odezwała się słowem, kiedy plastikowe więzy opadły, i&nbsp;starała się nie okazywać, jak bardzo jest zdenerwowana, gdy znów ujął jej dłoń. Jeśli chciał udawać, że są parą, podejmie jego grę. Będzie się wcielać w&nbsp;swoją rolę, dopóki Marcus nie straci czujności, dopóki znowu jej nie zaufa i&nbsp;do reszty nie zatraci się w&nbsp;iluzji.</p>

    <p class="calibre8">Wtedy go zabije.</p>

    <p class="calibre8">Zjedli zaledwie dwa wspólne posiłki, a&nbsp;on już stał się nieostrożny i&nbsp;nie schował noża z&nbsp;powrotem do pudełka. Ostrze od pięciu minut leżało na desce do krojenia obok niego, a&nbsp;on ledwie rzucił na nie okiem. Lucy mogła zaryzykować. Mogła w&nbsp;kilku krokach pokonać dzielącą ich odległość, złapać nóż i&nbsp;wbić mu go w&nbsp;brzuch, podczas gdy chude mięso skwierczało i&nbsp;strzelało na patelni. Ale jeśli on pierwszy zdąży go dosięgnąć, to każda przeklęta, koszmarna minuta tego niekończącego się dnia pójdzie na marne. Lucy rozciera nadgarstki i&nbsp;chowa ręce pod uda. Jeśli będzie tak siedziała, nie ulegnie pokusie, by chwycić za nóż. I&nbsp;tak go zabije. Nie teraz, ale w&nbsp;końcu to zrobi.</p>

    <p class="calibre8">&ndash;&nbsp;Pięknie pachnie. &ndash; Stara się, by zabrzmiało to entuzjastycznie. &ndash; Używasz gotowego sosu czy robisz wszystko sam?</p>

    <p class="calibre8">Marcus prycha głośno.</p>

    <p class="calibre8">&ndash;&nbsp;Serio? &ndash; Wskazuje stojące na parapecie doniczki z&nbsp;ziołami. &ndash; Myślisz, że kupiłem świeże oregano, żeby użyć sosu ze słoika?</p>

    <p class="calibre8">&ndash;&nbsp;A&nbsp;tak. &ndash; Lucy zmusza się do śmiechu. &ndash; Nie zauważyłam tych ziół.</p>

    <p class="calibre8">Jej wzrok przesuwa się w&nbsp;stronę noża. Oczywiście, że je zauważyła. Podobnie jak nóż.</p>
  </section>
</div>


<div class="calibre1" id="calibre_link-43">
  <section type="chapter" role="doc-chapter" class="calibre">
    <h1 class="numer">Rozdział 36</h1>

    <h1 class="tytul">Alex</h1>

    <p class="font-bold">Środa, 18 października</p>

    <p class="tyt">Dwa dni do czyjejś śmierci…</p>

    <p class="calibre8">Alex przykłada kartę debetową do czytnika bramki na stacji Temple i&nbsp;zerka przez ramię, czy nikt jej nie śledzi. Odkąd godzinę temu wyszła z&nbsp;mieszkania, napędza ją adrenalina. Idąc na stację, co rusz wzdrygała się na dźwięk klaksonów, a&nbsp;gdy pociąg zwolnił przed stacją Monument, zobaczyła na peronie mężczyznę tak podobnego do Colina Sutherlanda, że nogi się pod nią ugięły. Gdyby nie trzymała się drążka, pewnie by upadła. Wcześniej myślała, że koszmarem jest nie wiedzieć, jak wygląda twój stalker, ale teraz, gdziekolwiek spojrzy, widzi twarz Sutherlanda.</p>

    <p class="calibre8">Opuszczając stację, wyłącza telefon. Odkąd wyszła z&nbsp;domu, miała trzy nieodebrane połączenia od Liz, jedno od agentki i&nbsp;kilka wiadomości od Sama, który pytał, czy mogliby porozmawiać. Widząc jego esemesy, poczuła ukłucie w&nbsp;sercu. Wczoraj wieczorem omal się nie poddała i&nbsp;nie zadzwoniła do niego. Przez parę godzin siedziała przy laptopie i&nbsp;piła czerwone wino, aż ogarnęło ją tak wielkie uczucie osamotnienia, że wybuchnęła płaczem. Zrezygnowała z&nbsp;życiowej roli i&nbsp;nawet nie miała z&nbsp;kim o&nbsp;tym porozmawiać. Nie było rodziców, brata, ludzi z&nbsp;grupy na WhatsAppie ani Sama. Owszem, miała znajomych aktorów, do których mogła zadzwonić, i&nbsp;jedną czy dwie przyjaciółki z&nbsp;czasów szkolnych, ale wszyscy powiedzieliby jej, że oszalała. Zbesztaliby ją i&nbsp;doradzili, żeby opamiętała się i&nbsp;wracała na scenę. Nie była pewna, czy gdyby ją o&nbsp;to zapytali, potrafiłaby wytłumaczyć, dlaczego tak postąpiła.</p>

    <p class="calibre8">Nie zadzwoniła do Sama. Przemyła twarz zimną wodą, zaparzyła dzbanek kawy i&nbsp;usiadła przy biurku. Lucy niewiele powiedziała jej o&nbsp;Marcusie, ale było coś, dzięki czemu może uda jej się go znaleźć. Na siłowni zapytał, czy była nauczycielką w&nbsp;St Paul’s. Alex wpisała tę nazwę w&nbsp;wyszukiwarkę i&nbsp;okazało się, że to prywatna szkoła dla chłopców w&nbsp;Londynie. Kolejne śledztwo, tym razem na Facebooku, przeniosło ją na stronę wychowanków szkoły. Niestety, nie mogła sprawdzić listy osób obserwujących szkołę, a&nbsp;wyszukiwanie Marcusa na stronie głównej nic nie dało. Poirytowana, wpisała w&nbsp;wyszukiwarkę: <em class="calibre4">Marcus szkoła St Paul’s Londyn </em>i kliknęła „szukaj”. Bingo! Dwóch Marcusów &ndash; Marcus Seymour i&nbsp;Marcus Wordsworth &ndash; wymieniło szkołę St Paul’s na swoim profilu na LinkedIn. Znalazła też link do „Old Pauline News”, internetowego magazynu dla absolwentów placówki. Najpierw weszła na LinkedIn. Na żadnym z&nbsp;obu profili nie było zdjęcia, ale Marcus Seymour miał czterdzieści jeden lat, a&nbsp;Marcus Wordsworth tylko dwadzieścia jeden. To jego musiała spotkać na siłowni. Następnie spróbowała wyszukać go w&nbsp;mediach społecznościowych, na Facebooku, Twitterze, Instagramie, TikToku i&nbsp;Snapchacie. Nic. Nie było go w&nbsp;żadnych serwisach z&nbsp;wyjątkiem Instagrama, a&nbsp;tam miał prywatny profil.</p>

    <p class="calibre8">Przez chwilę wpatrywała się w&nbsp;ekran, wypiła kawę i&nbsp;potarła twarz dłońmi. Jego profil na LinkedIn nie był aktualizowany od lat, a&nbsp;jedynym zajęciem wymienionym w&nbsp;rubryce <em class="calibre4">Praca</em> był tygodniowy staż w&nbsp;miejscu o&nbsp;nazwie Hawthorne Law. Otworzyła ich stronę &ndash; okazało się, że to kancelaria adwokacka w&nbsp;Londynie. Kliknęła w&nbsp;rubrykę <em class="calibre4">Nasz zespół</em> i&nbsp;serce zabiło jej mocniej. <em class="calibre4">Anthony Wordsworth, wspólnik</em>. Spotkała Marcusa tylko raz, ale to musiał być jego ojciec &ndash; mieli takie same szczęki i&nbsp;szeroko rozstawione oczy.</p>

    <p class="calibre8"><span class="sms">Znalazłam ojca Marcusa</span>, napisała na nowej grupie, do której należeli wyłącznie ona, Bridget i&nbsp;River. Wszyscy dziwnie się czuli, rozmawiając o&nbsp;Lucy w&nbsp;gronie, w&nbsp;którym już jej nie było. <span class="sms">Pojadę do niego jutro i&nbsp;dowiem się, gdzie, do cholery, podziewa się jego syn. Myślę, że wyciągnę z&nbsp;niego więcej niż gliniarz.</span></p>

    <p class="calibre8">Chwilę później przyszła odpowiedź od Bridget: <span class="sms">Pojadę z&nbsp;tobą. Chyba że to dla ciebie upiorne.</span></p>

    <p class="calibre8">Alex jęknęła na widok tej kąśliwej uwagi. Wcale nie chciała jechać tam razem z&nbsp;Bridget, ale jeśli się zgodzi, może naprawi ich relacje. Zraniła ją, a&nbsp;Bridget na to nie zasługiwała.</p>

    <p class="text-center">• • •</p>

    <p class="calibre8">Alex nie bardzo rozumie, dlaczego Bridget przyszła ubrana jak królowa, w&nbsp;tweedowym płaszczu, falbaniastej bluzce z&nbsp;kołnierzykiem, rozszerzanej spódnicy i&nbsp;ze sznurem pereł na szyi, ale postanawia nie poruszać tego tematu.</p>

    <p class="calibre8">&ndash;&nbsp;Jesteśmy umówione? &ndash; pyta Bridget, gdy idą przez Victoria Embankment Gardens i&nbsp;mijają tablicę pamiątkową ku czci niejakiej lady Henry Somerset.</p>

    <p class="calibre8">&ndash;&nbsp;Nie. Ale w&nbsp;sądzie go nie ma. Zanim wyszłam z&nbsp;domu, zadzwoniłam, żeby się upewnić.</p>

    <p class="calibre8">&ndash;&nbsp;To dobrze. Mamy po prostu wejść i&nbsp;poprosić o&nbsp;spotkanie? Nigdy dotąd nie byłam w&nbsp;kancelarii prawnej.</p>

    <p class="calibre8">&ndash;&nbsp;Ja też.</p>

    <p class="calibre8">&ndash;&nbsp;Wyobrażam sobie, że to wytworny facet.</p>

    <p class="calibre8">&ndash;&nbsp;Pewnie tak. Sprawdzałam, ile wynosi czesne w&nbsp;St Paul’s. Niemal dziesięć tysięcy za semestr. Dla mnie brzmi wytwornie.</p>

    <p class="calibre8">Bridget gwiżdże cicho i&nbsp;dotyka pereł na szyi.</p>

    <p class="calibre8">&ndash;&nbsp;Kogo stać na taką kasę?</p>

    <p class="calibre8">&ndash;&nbsp;Na pewno nikogo z&nbsp;moich znajomych. To zupełnie inny świat. A&nbsp;skoro o&nbsp;tym mowa, jak w&nbsp;ogóle Lucy go poznała?</p>

    <p class="calibre8">Bridget przyciska się do niej, kiedy mijają mężczyznę, który rzuca okruchy tłoczącym się wokół niego gołębiom.</p>

    <p class="calibre8">&ndash;&nbsp;Poznali się w&nbsp;jej pierwszej szkole, Churchill Trinity.</p>

    <p class="calibre8">Alex patrzy na nią zaskoczona.</p>

    <p class="calibre8">&ndash;&nbsp;Nie wiedziałam, że też był nauczycielem.</p>

    <p class="calibre8">&ndash;&nbsp;To znaczy… hm… &ndash; Bridget odchrząkuje. &ndash; Przynajmniej tak zrozumiałam.</p>

    <p class="calibre8">Alex zerka na nią kątem oka. Dlaczego nagle tak dziwnie się zachowuje? Co takiego wie? Kiedy Lucy przyjechała taksówką od Bridget, Alex nie była w&nbsp;stanie wyciągnąć od niej nic na temat Marcusa. Lucy jasno dała jej do zrozumienia, że to ostatnia osoba, o&nbsp;jakiej ma ochotę rozmawiać.</p>

    <p class="calibre8">&ndash;&nbsp;On jest od niej młodszy &ndash; mówi Bridget. &ndash; Wiedziałaś? Zakładałam, że jest starszy.</p>

    <p class="calibre8">&ndash;&nbsp;Tak? Ja chyba w&nbsp;ogóle się nad tym nie zastanawiałam.</p>

    <p class="calibre8">W twarzy Bridget zachodzi zmiana. Coś ukrywa, lecz Alex nie ma pojęcia, co to może być.</p>

    <p class="calibre8">Rozmawiają o&nbsp;pogodzie, o&nbsp;Londynie i&nbsp;o&nbsp;tym, co oglądały w&nbsp;telewizji. W&nbsp;końcu docierają na Middle Temple Lane.</p>

    <p class="calibre8">&ndash;&nbsp;To tutaj. &ndash; Alex wskazuje masywne czarne drzwi ze złotą kołatką w&nbsp;kształcie lwiej głowy.</p>

    <p class="calibre8">Na prawo od drzwi wisi złota tabliczka z&nbsp;napisem <em class="calibre4">Kancelaria Adwokacka Hawthorne</em>.</p>

    <p class="calibre8">Bridget wyciera dłonie w&nbsp;tweedową spódnicę.</p>

    <p class="calibre8">&ndash;&nbsp;Co teraz? Wchodzimy? Jeśli jest tam recepcjonistka, chyba będziemy musiały jakoś ją wyminąć?</p>

    <p class="calibre8">Nie tylko ona się denerwuje. Alex czuje się niedorzecznie, kiedy w&nbsp;garsonce i&nbsp;na szpilkach stoi przed kancelarią.</p>

    <p class="calibre8">&ndash;&nbsp;Okej. &ndash; Dotyka ramienia Bridget. &ndash; Całą noc myślałam, jak to najlepiej załatwić, i&nbsp;doszłam do wniosku, że musimy zaatakować z&nbsp;dwóch stron, na wypadek gdyby coś poszło nie tak. Wejdź pierwsza, powiedz, że jesteś przyjaciółką Marcusa i&nbsp;musisz porozmawiać z&nbsp;Anthonym, ponieważ jego syn zniknął. Następnie…</p>

    <p class="calibre8">&ndash;&nbsp;Przyjaciółką? &ndash; Bridget unosi brwi. &ndash; Niby jakim cudem dwudziestoparolatek miałby się przyjaźnić z&nbsp;kobietą po pięćdziesiątce?</p>

    <p class="calibre8">&ndash;&nbsp;A&nbsp;czemu nie? Może znasz go z&nbsp;pracy?</p>

    <p class="calibre8">&ndash;&nbsp;Przecież nawet nie wiemy, czym on się zajmuje.</p>

    <p class="calibre8">&ndash;&nbsp;To bez znaczenia. Wątpię, żeby recepcjonistka cię wypytywała.</p>

    <p class="calibre8">&ndash;&nbsp;A&nbsp;jeśli zacznie wypytywać ojciec? Jeżeli Marcus nie pracuje? Albo zajmuje się czymś, czego kobieta w&nbsp;moim wieku nigdy by nie robiła?</p>

    <p class="calibre8">Alex wzrusza ramionami i&nbsp;wzdycha z&nbsp;irytacją. Dlaczego Bridget tak się denerwuje? Zwykle jest dużo spokojniejsza. Czy to z&nbsp;powodu tej eleganckiej otoczki? A&nbsp;może tak bardzo zależy jej na tym, żeby odnaleźć Lucy? Tak czy inaczej, przez nią Alex czuje teraz większy stres niż jeszcze pięć minut temu.</p>

    <p class="calibre8">&ndash;&nbsp;Za dużo się nad wszystkim zastanawiasz, Bridget. Jak zapyta cię, skąd znasz Marcusa, odpowiedz, że z&nbsp;pracy, i&nbsp;zmień temat. Chcemy się dowiedzieć, gdzie on może być. Nie…</p>

    <p class="calibre8">&ndash;&nbsp;Ale to adwokat. Tacy jak on zarabiają, wypytując ludzi.</p>

    <p class="calibre8">Alex przykłada dłoń do czoła.</p>

    <p class="calibre8">&ndash;&nbsp;Dobra, odwołujemy plan A&nbsp;i&nbsp;przechodzimy do planu B. Ja wchodzę, a&nbsp;ty czekasz tutaj.</p>

    <p class="calibre8">&ndash;&nbsp;Jesteś pewna? &ndash; Bridget rozgląda się po ulicy, jakby spodziewała się zobaczyć armię adwokatów w&nbsp;czarnych togach i&nbsp;siwych perukach, którzy zaraz się na nią rzucą.</p>

    <p class="calibre8">&ndash;&nbsp;Albo w&nbsp;parku. Gdzie wolisz i&nbsp;gdzie będzie ci lepiej.</p>

    <p class="calibre8">&ndash;&nbsp;Zaczekam na końcu ulicy. Wtedy, nawet jak wyjrzy przez okno, nie zobaczy nic podejrzanego.</p>

    <p class="calibre8">Alex powstrzymuje się, żeby nie przewrócić oczami. Czego ona się obawia? Że Anthony Wordsworth będzie ganiał ją po ulicy z&nbsp;kijem bejsbolowym? Że wezwie policję?</p>

    <p class="calibre8">&ndash;&nbsp;Dobrze &ndash; mówi i&nbsp;ściska rękę Bridget. &ndash; No to idę.</p>

    <p class="text-center">• • •</p>

    <p class="calibre8">Recepcja w&nbsp;kancelarii adwokackiej Hawthorne jest dokładnie taka, jak Alex sobie wyobrażała: ciemna, minimalistyczna, elegancka i&nbsp;cuchnąca pieniędzmi. Recepcjonistka &ndash; ładna młoda blondynka z&nbsp;włosami związanymi w&nbsp;kucyk, w&nbsp;białej bluzce i&nbsp;czarnej garsonce &ndash; podnosi na nią wzrok znad ekranu komputera i&nbsp;się uśmiecha.</p>

    <p class="calibre8">&ndash;&nbsp;Dzień dobry. W&nbsp;czym mogę pani pomóc?</p>

    <p class="calibre8">Alex podchodzi do biurka. Wyobraża sobie, że jest wpływową prezeską organizacji charytatywnej walczącej o&nbsp;prawa człowieka i&nbsp;przyszła do Anthony’ego Wordswortha, bo zamierza pozwać… Chryste, jaką to miała bajeczkę? A, tak. Zamierza pozwać bank za sprzedanie jej firmie długu w&nbsp;wysokości miliona funtów (poprzedniego wieczoru znalazła podobną historię w&nbsp;„The Evening Standard”).</p>

    <p class="calibre8">Zerka na recepcjonistkę i&nbsp;odwzajemnia uśmiech.</p>

    <p class="calibre8">&ndash;&nbsp;Cześć, jestem Imogen Goldmann-Harding. Przyszłam na spotkanie z&nbsp;Anthonym Wordsworthem.</p>

    <p class="calibre8">Na gładkim czole dziewczyny pojawia się zmarszczka.</p>

    <p class="calibre8">&ndash;&nbsp;Och. Nie wiedziałam, że Anthony ma rano umówione jakieś spotkania. Chwileczkę.</p>

    <p class="calibre8">Alex czeka z&nbsp;rękami splecionymi przed sobą, podczas gdy blondynka stuka w&nbsp;klawiaturę i&nbsp;coraz bardziej marszczy brwi.</p>

    <p class="calibre8">&ndash;&nbsp;Obawiam się, że nie mam wpisanych żadnych spotkań.</p>

    <p class="calibre8">&ndash;&nbsp;Nie, nie, przepraszam, źle się wyraziłam. &ndash; Alex śmieje się tym dźwięcznym, beztroskim śmiechem, dzięki któremu, jak ma nadzieję, inne kobiety czują się dobrze w&nbsp;jej towarzystwie. &ndash; Nie jestem umówiona. Dzwoniłam wcześniej, żeby sprawdzić, czy go zastanę, i&nbsp;pomyślałam, że wpadnę i&nbsp;może uda mi się z&nbsp;nim porozmawiać. Imogen Goldmann-Harding z&nbsp;Liberty, organizacji praw człowieka. Chodzi o&nbsp;sprzedany dług.</p>

    <p class="calibre8">&ndash;&nbsp;Och. Tak. Oczywiście. &ndash; Na twarzy recepcjonistki widać niezdecydowanie, ale i&nbsp;tak sięga po telefon. &ndash; Cześć, Anthony. Jest tutaj Imogen Goldmann-Harding z&nbsp;Liberty w&nbsp;sprawie sprzedanego długu. Możesz z&nbsp;nią porozmawiać?</p>

    <p class="calibre8">Alex stoi bez ruchu, z&nbsp;półuśmiechem zastygłym na twarzy. Ojciec Marcusa musi się z&nbsp;nią spotkać. Nie ma planu C.</p>

    <p class="calibre8">&ndash;&nbsp;Aha… tak, tak, wiem. &ndash; Dziewczyna zerka na Alex. &ndash; Och, naprawdę? Dziesięć minut. W&nbsp;takim razie dobrze. Przyślę ją do ciebie. Dzięki, Anthony. Pa.</p>

    <p class="calibre8">Alex ma ochotę skakać z&nbsp;radości. Zgodził się z&nbsp;nią spotkać. TAK, kurwa! Wyszczerza zęby w&nbsp;uśmiechu.</p>

    <p class="calibre8">&ndash;&nbsp;Może pani poświęcić dziesięć minut &ndash; oznajmia recepcjonistka. &ndash; Pierwsze drzwi na lewo, później schodami w&nbsp;górę na pierwsze piętro. Gabinet Anthony’ego jest po lewej stronie.</p>

    <p class="calibre8">&ndash;&nbsp;Cudownie. Bardzo pani dziękuję.</p>

    <p class="text-center">• • •</p>

    <p class="calibre8">Alex niespiesznie idzie na górę. Przekonanie recepcjonistki nie było takie trudne. Nie bez powodu Marcus jest takim dupkiem i&nbsp;wcale by się nie zdziwiła, gdyby się okazało, że niedaleko padło jabłko od jabłoni.</p>

    <p class="calibre8">Przed drzwiami gabinetu odczekuje chwilę, po czym puka, a&nbsp;gdy słyszy: „Proszę!”, bierze głęboki oddech i&nbsp;wchodzi do środka.</p>

    <p class="calibre8">Anthony Wordsworth wygląda dokładnie tak jak na zdjęciu na stronie kancelarii, jest tylko bardziej siwy na skroniach i&nbsp;waży ponad dziesięć kilogramów więcej. Ma na sobie białą koszulę, drogi granatowy garnitur z&nbsp;poszetką i&nbsp;gustowny krawat w&nbsp;granatowo-fioletowe zawijasy. Jest mężczyzną pod pięćdziesiątkę albo tuż po pięćdziesiątce, o&nbsp;przystojnej, choć zmęczonej twarzy, nieco ironicznej minie i&nbsp;cierpkim uśmiechu.</p>

    <p class="calibre8">&ndash;&nbsp;Pani Imogen. &ndash; Wstaje i&nbsp;wyciąga rękę.</p>

    <p class="calibre8">&ndash;&nbsp;Dziękuję, że zgodził się pan ze mną spotkać.</p>

    <p class="calibre8">&ndash;&nbsp;Żaden problem. Proszę usiąść. &ndash; Wskazuje miękki skórzany fotel. &ndash; Co mogę dla pani zrobić? Chodzi o&nbsp;dług, tak? Sprzedany? Przez kogo?</p>

    <p class="calibre8">Przysuwa sobie notatnik i&nbsp;sięga po pióro. Stalówka zastyga nad kartką, kiedy Wordsworth się pochyla.</p>

    <p class="calibre8">Alex wierci się na krześle. Tej części obawiała się najbardziej i&nbsp;to ją ćwiczyła wielokrotnie wczoraj wieczorem.</p>

    <p class="calibre8">&ndash;&nbsp;Muszę wyznać, że przyszłam tutaj z&nbsp;innego powodu &ndash; mówi i&nbsp;posyła mu uśmiech, którym zamierza go sobie zjednać. &ndash; Pomyślałam, że to jedyny sposób, żeby zechciał się pan ze mną zobaczyć.</p>

    <p class="calibre8">Wordsworth odsuwa fotel od biurka.</p>

    <p class="calibre8">&ndash;&nbsp;Ach tak?</p>

    <p class="calibre8">&ndash;&nbsp;Chodzi o&nbsp;pańskiego syna, Marcusa.</p>

    <p class="calibre8">&ndash;&nbsp;Jasna cholera. Co ten chłopak znowu nawywijał?</p>

    <p class="calibre8">&ndash;&nbsp;Wie pan może, gdzie on jest?</p>

    <p class="calibre8">Mężczyzna śmieje się głucho.</p>

    <p class="calibre8">&ndash;&nbsp;Bóg jeden wie. Ten chłopak robi, co chce.</p>

    <p class="calibre8">&ndash;&nbsp;Czyli nie mieszka z&nbsp;państwem?</p>

    <p class="calibre8">Na biurku adwokata stoi oprawione w&nbsp;srebrną ramkę zdjęcie przedstawiające jego, bardzo atrakcyjną blondynkę i&nbsp;dwoje małych dzieci o&nbsp;jasnych kręconych włosach.</p>

    <p class="calibre8">&ndash;&nbsp;To Marcus?</p>

    <p class="calibre8">&ndash;&nbsp;Nie. &ndash; Wordsworth sięga po fotografię i&nbsp;odwróconą kładzie na biurku. &ndash; O&nbsp;co tu chodzi?</p>

    <p class="calibre8">&ndash;&nbsp;O&nbsp;Marcusa. Sądzimy, że porwał swoją byłą dziewczynę, Lucy Newton.</p>

    <p class="calibre8">Mężczyzna wybucha skrzekliwym śmiechem.</p>

    <p class="calibre8">&ndash;&nbsp;Porwał? Bez jaj. Ten chłopak to idiota, ale coś takiego… &ndash; Kręci głową. &ndash; Nie. To wykluczone. &ndash; Kiedy przestaje się śmiać, jego nastrój wyraźnie się zmienia i&nbsp;teraz patrzy na Alex spod przymrużonych powiek. &ndash; Kim w&nbsp;ogóle pani jest?</p>

    <p class="calibre8">&ndash;&nbsp;Nazywam się Alexandra Raynor. Jestem przyjaciółką Lucy. Poznał ją pan?</p>

    <p class="calibre8">&ndash;&nbsp;Jaka Lucy? &ndash; Znowu się śmieje. &ndash; Nie poznałem żadnej z&nbsp;jego dziewczyn. Chociaż został przyłapany, jak wciągał kokainę z&nbsp;jakąś brunetką w&nbsp;St Paul’s. Nie wiem, czy to była jego dziewczyna, zresztą kogo to obchodzi. Jeśli mam być z&nbsp;panią szczery, przyznam, że mój syn i&nbsp;ja mamy słaby kontakt. Odkąd skończył szesnaście lat i&nbsp;oddaliliśmy się od siebie, mieszka osobno, w&nbsp;kawalerce w&nbsp;Walthamstow. &ndash; Wordsworth uważnie przygląda się Alex, wypatrując na jej twarzy dezaprobaty. &ndash; Myślałem, że jeśli poślę go do szkoły publicznej, dorośnie i&nbsp;stanie na własnych nogach. Ale to był błąd. Musiałem go stamtąd zabrać i&nbsp;wysłać na odwyk. Cholerny gówniarz, nie zdał nawet matury. Za to poszedł na bal maturalny. „Siemka, ludzie. Byłem na odwyku. Fajnie, co?”</p>

    <p class="calibre8">&ndash;&nbsp;Wie pan, gdzie on może być?</p>

    <p class="calibre8">&ndash;&nbsp;Nie mam pojęcia. Ale odezwie się, jak skończą mu się pieniądze.</p>

    <p class="calibre8">Alex wyjmuje z&nbsp;kieszeni telefon.</p>

    <p class="calibre8">&ndash;&nbsp;Czy mógłby pan podać mi jego adres?</p>

    <p class="calibre8">&ndash;&nbsp;Nie. &ndash; Wordsworth zerka na zegarek.</p>

    <p class="calibre8">Alex oddycha szybciej. Wordsworth jest ich jedyną szansą na odnalezienie Marcusa. Jeśli nie powie, gdzie jest jego syn, być może nigdy nie znajdą Lucy.</p>

    <p class="calibre8">&ndash;&nbsp;Proszę, to ważne. Obawiamy się, że może skrzywdzić Lucy, jeśli szybko ich nie znajdziemy. Musi mi pan powiedzieć, gdzie on jest.</p>

    <p class="calibre8">&ndash;&nbsp;Nie, nie muszę. &ndash; Wordsworth wstaje, otwiera drzwi i&nbsp;patrzy na nią wyczekująco. &ndash; Chciałbym, żeby pani wyszła, zanim wezwę policję.</p>

    <p class="calibre8">&ndash;&nbsp;Proszę. &ndash; Już wypowiadając to słowo, Alex nienawidzi siebie za to, że płaszczy się przed tym człowiekiem. &ndash; Niech mu pan nie mówi, że tu byłam. &ndash; Pochyla się nad biurkiem, bierze pióro Wordswortha i&nbsp;zapisuje cyfry w&nbsp;jego notatniku. &ndash; To mój numer. Jeśli zmieni pan zdanie i&nbsp;jednak zechce ze mną porozmawiać…</p>

    <p class="calibre8">&ndash;&nbsp;Proszę nie zmuszać mnie, żebym się powtarzał.</p>

    <p class="calibre8">&ndash;&nbsp;Dobrze już, dobrze.</p>

    <p class="calibre8">Alex wygładza spódnicę i&nbsp;przeczesuje włosy palcami. Mogłaby go błagać przez cały dzień, a&nbsp;on i&nbsp;tak niczego by jej nie powiedział. Przyjście tutaj było jedną wielką stratą czasu.</p>
  </section>
</div>


<div class="calibre1" id="calibre_link-44">
  <section type="chapter" role="doc-chapter" class="calibre">
    <h1 class="numer1">Rozdział 37</h1>

    <p class="font-bold">Grupa na WhatsAppie: Znaleźć Lucy</p>

    <p class="twitter-bold">11.46</p>

    <p class="twitter"><span class="bold">River:</span> Alex i&nbsp;Bridget, jak wam poszło z&nbsp;ojcem Marcusa?</p>

    <p class="twitter"><span class="bold">Alex:</span> Nienajlepiej. Nic mi nie powiedział, a&nbsp;na koniec mnie wyrzucił. Dowiedziałam się tylko, że Marcus został wydalony z&nbsp;prywatnej szkoły za pudrowanie noska, a&nbsp;później rodzice wyrzucili go z&nbsp;domu. Od szesnastego roku życia mieszkał sam i&nbsp;został wysłany do szkoły publicznej. Bridget powiedziała mi, że Lucy poznała go w&nbsp;Churchill Trinity. Zakładałam, że był tam nauczycielem, ale teraz się zastanawiam, czy przypadkiem nie był uczniem. Biorąc pod uwagę, że jest od niej młodszy, to miałoby sens.</p>

    <p class="twitter"><span class="bold">River:</span> CHOLERA. Nie. Myślisz, że był jej uczniem?</p>

    <p class="twitter"><span class="bold">Alex:</span> Jestem prawie pewna.</p>

    <p class="twitter"><span class="bold">River:</span> Naprawdę mam nadzieję, że się mylisz, ale może nazwa szkoły pomoże nam ich wytropić. A&nbsp;przy okazji, czy ty albo Sam macie ten kamień?</p>

    <p class="twitter"><span class="bold">Alex:</span> Ten z&nbsp;Highgate Wood? Nie, myślałam, że ty go masz.</p>

    <p class="twitter"><span class="bold">River:</span> Jesteś pewna, że Sam go nie ma?</p>

    <p class="twitter"><span class="bold">Alex:</span> Nie sądzę, ale napiszę do niego i&nbsp;zapytam.</p>

    <p class="twitter"><span class="bold">River:</span> Dzięki. Jest potrzebny jako dowód w&nbsp;sprawie. Bridget się odzywała?</p>

    <p class="twitter"><span class="bold">Alex:</span> Po naszym rozstaniu nie. A&nbsp;policja?</p>

    <p class="twitter"><span class="bold">River:</span> Też nie. Dziś o&nbsp;osiemnastej miną dwie doby, odkąd Lucy zniknęła. Mam jednak pewien trop. Pogrzebałem trochę na temat Marcusa i&nbsp;znalazłem forum dla muzyków, gdzie zamieścił post z&nbsp;informacją, że szuka perkusisty do kapeli. Nazywają się Disciples of London i&nbsp;dziś wieczorem grają koncert. Marcus jest basistą.</p>

    <p class="twitter"><span class="bold">Alex:</span> Musimy iść.</p>

    <p class="twitter"><span class="bold">River:</span> Nie rozpozna cię z&nbsp;siłowni?</p>

    <p class="twitter"><span class="bold">Alex:</span> Byłeś kiedyś na scenie? Nie widzisz niczego poza jej krawędzią, a&nbsp;już na pewno nie jesteś w&nbsp;stanie zobaczyć twarzy poszczególnych osób z&nbsp;publiczności. Ale rozumiem &ndash; jeśli pojedziemy za nim do domu czy gdzie tam teraz mieszka, nie może nas zobaczyć. Mam perukę, która może się przydać. Nie martw się, nie spieprzę tego, jeśli tylko pomoże nam to znaleźć Lucy.</p>

    <p class="twitter"><span class="bold">River:</span> Okej, w&nbsp;porządku. Grają w&nbsp;pubie w&nbsp;Camden. Wyślę ci adres. Zaczynają wpuszczać o&nbsp;dziewiętnastej.</p>

    <p class="twitter"><span class="bold">Alex:</span> Widzimy się na miejscu.</p>
  </section>
</div>


<div class="calibre1" id="calibre_link-45">
  <section type="chapter" role="doc-chapter" class="calibre">
    <h1 class="numer">Rozdział 38</h1>

    <h1 class="tytul">Lucy</h1>

    <p class="font-bold">Środa, 18 października</p>

    <p class="tyt">Dwa dni do czyjejś śmierci…</p>

    <p class="calibre8">Lucy siada gwałtownie i&nbsp;Marcus też się podrywa. Oboje leżeli skuleni pod kocami na kanapie &ndash; Lucy w&nbsp;jednym końcu, a&nbsp;Marcus w&nbsp;drugim &ndash; kiedy ich uszu dobiegł dźwięk, którego żadne z&nbsp;nich nie słyszało, odkąd tu przyjechali.</p>

    <p class="calibre8">Lucy i&nbsp;tak nie skupiała się na filmie. Myślała o&nbsp;tym, co zrobi, kiedy zabije Marcusa: weźmie samochód &ndash; kluczyki były w&nbsp;kieszeni jego dżinsów, razem z&nbsp;innymi kluczami, które nosił przy sobie &ndash; i&nbsp;pojedzie do domu po paszport. Wszystko inne miała w&nbsp;walizce znajdującej się w&nbsp;bagażniku.</p>

    <p class="calibre8">Gdzieś w&nbsp;domu dzwoni telefon. Lucy rozgląda się po pokoju, próbując zlokalizować źródło dźwięku.</p>

    <p class="calibre8">Czy ktoś zauważył jej zniknięcie? Namierzył ją? Minęły czterdzieści dwie godziny, odkąd Marcus ją porwał, i&nbsp;chociaż nie sądzi, że szkoła, rodzice czy przyjaciele mogliby się zaniepokoić, jest niemal pewna, że jej grupa na WhatsAppie zorientuje się, że coś musiało jej się stać. Tylko czy zgłoszą jej zaginięcie? Tyle razy powtarzała im, że nie chce zawiadamiać policji; wiedzą jednak, że Marcus ją wytropił. Będą się martwić, na pewno.</p>

    <p class="calibre8">Marcus wstaje z&nbsp;kanapy i&nbsp;z&nbsp;kredensu w&nbsp;drugim końcu pomieszczenia wyciąga telefon stacjonarny.</p>

    <p class="calibre8">&ndash;&nbsp;Halo? &ndash; Przykłada słuchawkę do ucha.</p>

    <p class="calibre8">Podejrzliwość na jego twarzy zamienia się w&nbsp;złość, gdy Marcus słucha odpowiedzi.</p>

    <p class="calibre8">&ndash;&nbsp;To pieprzone bzdury &ndash; warczy do telefonu. &ndash; Kimkolwiek jest ta cała Alexandra, to jakaś kłamliwa dziwka.</p>

    <p class="calibre8">Lucy zamiera. Alexandra? Jej Alex? Co takiego zrobiła?</p>

    <p class="calibre8">&ndash;&nbsp;Oczywiście, że nikogo nie porwałem &ndash; ciągnie Marcus. &ndash; Nawet nie znam żadnej Lucy. Tato, chyba ktoś robi sobie z&nbsp;ciebie jaja. Ty…</p>

    <p class="calibre8">Obnaża zęby, kiedy osoba na drugim końcu linii mu przerywa, i&nbsp;zaciska dłoń w&nbsp;pięść.</p>

    <p class="calibre8">&ndash;&nbsp;Padła mi bateria, okej? A&nbsp;nie mam ładowarki. Przyjechałem do domu babci, bo przechodzę ciężki okres. Nie żebyś o&nbsp;tym wiedział, bo nigdy do mnie nie dzwonisz. Nie. Nie będę mówił ciszej. To cały, kurwa, ty. Jeśli o&nbsp;mnie chodzi, zawsze zakładasz najgorsze, zawsze… No to przyjedź tu i&nbsp;sprawdź! Albo mnie wyrzuć! Odeślij mnie z&nbsp;powrotem do tej cholernej klitki, a&nbsp;sam z&nbsp;nową rodzinką mieszkaj dalej w&nbsp;domu, który kiedyś… Wal się! Mam dość tej rozmowy. &ndash; Ciska słuchawkę w&nbsp;drugi kąt pokoju, a&nbsp;ta roztrzaskuje się o&nbsp;kominek i&nbsp;spada na podłogę.</p>

    <p class="calibre8">Lucy przez chwilę patrzy na kawałki plastiku, po czym zrywa się z&nbsp;kanapy i&nbsp;zaczyna zbierać je na kupkę.</p>

    <p class="calibre8">&ndash;&nbsp;Zostaw to! &ndash; Marcus chwyta ją za nadgarstek i&nbsp;szarpnięciem stawia na nogi, a&nbsp;potem ciągnie w&nbsp;stronę sypialni.</p>

    <p class="calibre8">&ndash;&nbsp;Marcus, porozmawiajmy. Mogę pomóc. Mogę zadzwonić do twojego taty i&nbsp;powiedzieć mu, że nie mam pojęcia, o&nbsp;co chodzi, bo… &ndash; Krzyczy zaskoczona, gdy mocno popchnięta ląduje na łóżku na brzuchu, z&nbsp;rozrzuconymi ramionami.</p>

    <p class="calibre8">&ndash;&nbsp;On nie ma pojęcia, kim jesteś. Nikt o&nbsp;tobie nie wie. &ndash; Marcus podchodzi do komody, otwiera szufladę i&nbsp;wyciąga zwój opasek zaciskowych. &ndash; Mógłbym cię teraz zabić i&nbsp;nikt by się nie dowiedział.</p>

    <p class="calibre8">&ndash;&nbsp;Marcus, proszę. &ndash; Lucy obraca się na plecy i&nbsp;wstaje z&nbsp;łóżka, choć chwieje się na nogach i&nbsp;cała drży; serce wali jej jak szalone. &ndash; Nie musisz tego robić. Nadal możemy wszystko naprawić. Jeśli pomyślimy… kiedy przypomnimy sobie, jacy byliśmy szczęśliwi… będziemy mogli… Zostawimy to wszystko za sobą. &ndash; Wyciąga rękę i&nbsp;dotyka jego policzka.</p>

    <p class="calibre8">Na ułamek sekundy twarz mu łagodnieje, ale zaraz potem w&nbsp;jego oczach pojawia się mrok i&nbsp;Marcus odpycha ją od siebie z&nbsp;taką siłą, że Lucy znów upada na łóżko.</p>

    <p class="calibre8">&ndash;&nbsp;Przestań, kurwa, gadać.</p>

    <p class="calibre8">Nie próbuje walczyć, kiedy on krępuje jej nadgarstki i&nbsp;kostki i&nbsp;przywiązuje ją do łóżka. Spuszcza wzrok i&nbsp;liczy oddechy, żeby uspokoić galopujący puls. Wciąż liczy, kiedy drzwi sypialni zatrzaskują się z&nbsp;hukiem, po czym dom wypełnia dudniąca muzyka rockowa.</p>

    <p class="calibre8">Tak niewiele brakowało. Gdyby dotykała Marcusa chwilę dłużej, wyciągnęłaby zza paska dżinsów odłamek plastiku i&nbsp;dźgnęła go w&nbsp;szyję.</p>
  </section>
</div>


<div class="calibre1" id="calibre_link-46">
  <section type="chapter" role="doc-chapter" class="calibre">
    <h1 class="numer">Rozdział 39</h1>

    <h1 class="tytul">River</h1>

    <p class="font-bold">Środa, 18 października</p>

    <p class="tyt">Dwa dni do czyjejś śmierci…</p>

    <p class="calibre8">River wpatruje się w&nbsp;ekran laptopa, po czym zdejmuje okulary i&nbsp;pociera oczy. Próbował uszanować prośbę Meg i&nbsp;dać jej trochę przestrzeni, ale nie może przestać się martwić. Prawie nie spał, odkąd Vanessa zagroziła, że ją zabije, a&nbsp;on po zajęciach salsy biegiem wrócił do domu i&nbsp;odkrył, że Meg się wyprowadziła. Ostrzegł ją wtedy esemesem, a&nbsp;gdy nie odpisała, błagał, żeby się odezwała i&nbsp;dała mu znać, że nic jej nie jest. W&nbsp;odpowiedzi na ekranie pojawiło się pięć słów.</p>

    <p class="calibre8"><span class="sms">Żyję, River. Przestań się martwić.</span></p>

    <p class="calibre8">Przez cały wtorek monitorował jej WhatsAppa. Zalogowała się o&nbsp;6.05. Dobrze, bo to znaczyło, że Vanessa nie znała miejsca jej pobytu i&nbsp;Meg przeżyła noc. Ale czy będzie bezpieczna w&nbsp;pracy? Wstrzymał się z&nbsp;pisaniem do 21.22, kiedy był pewien, że skończyła zmianę.</p>

    <p class="calibre8"><span class="sms">Proszę, napisz, że jesteś u&nbsp;przyjaciółki i&nbsp;że jesteś bezpieczna.</span></p>

    <p class="calibre8">Zwlekała z&nbsp;odpowiedzią całe dziesięć minut, po czym odpisała krótko:</p>

    <p class="calibre8"><span class="sms">Nic mi nie jest. Jestem bezpieczna u&nbsp;Emily, ale niedługo będę musiała wpaść po swoje rzeczy. Nie odpisuj, PROSZĘ! W&nbsp;następnej wiadomości dam ci znać kiedy.</span></p>

    <p class="calibre8">Nieodparta chęć, żeby coś odpowiedzieć, była niemal nie do zniesienia. W&nbsp;końcu wysłał tylko emotkę złamanego serca, a&nbsp;zaraz potem drugą, tym razem z&nbsp;uniesionym kciukiem. Nadal mógł uratować ich związek, ale musiał to zrobić osobiście, nie przez WhatsAppa.</p>

    <p class="calibre8">Od czterdziestu ośmiu godzin cierpi katusze, a&nbsp;detektyw prowadzący jego sprawę wciąż nie oddzwania. Za kilka godzin ma iść z&nbsp;Alex na koncert Disciples of London, ale zamiast pracować, wyszukuje w&nbsp;sieci informacje na temat Bridget Hopkins. Dzięki temu przynajmniej nie pisze do Meg.</p>

    <p class="calibre8">Od jakiegoś czasu nie daje mu spokoju coś, co powiedziała Bridget. Na pogrzebie Natalie, kiedy doręczono im wiązankę, troje z&nbsp;nich zaczęło panikować, bo dla nich była to ważna data. Na dwudziestego zaplanowano premierę sztuki Alex, Lucy miała zjeść obiad z&nbsp;rodzicami, którzy tego dnia obchodzą rocznicę ślubu, a&nbsp;Bridget twierdziła, że ma w&nbsp;tym dniu urodziny. Mówiła też, kiedy rozmawiali na WhatsAppie o&nbsp;zajęciach salsy, na które chodzi Charlotte, że w&nbsp;swoje urodziny poszła na <em class="calibre4">Taniec z&nbsp;gwiazdami</em>. Czytał tę rozmowę kilka razy i&nbsp;ma to czarno na białym:</p>

    <p class="calibre8"><span class="sms">Też kiepska ze mnie tancerka. Z&nbsp;tańcem mam tyle wspólnego, że w&nbsp;urodziny wybrałam się na </span><em class="calibre4">Taniec z&nbsp;gwiazdami</em><span class="sms">.</span></p>

    <p class="calibre8">River to sprawdził i&nbsp;wie, że otwarte dla publiczności pokazy <em class="calibre4">Tańca z&nbsp;gwiazdami</em> zaczynają się pod koniec stycznia i&nbsp;trwają do połowy lutego. Nigdy nie odbywały się w&nbsp;październiku. A&nbsp;zatem Bridget skłamała albo o&nbsp;swoich urodzinach dwudziestego października, albo o&nbsp;<em class="calibre4">Tańcu z&nbsp;gwiazdami</em>. Nieprawdą było też, że rzuciła pracę po tym, jak Charlotte ją wytropiła. Pół godziny temu River zadzwonił do kwiaciarni, gdzie pracowała, i&nbsp;gość, który odebrał, powiedział, że owszem, wzięła kilka dni wolnego, ale nie odeszła z&nbsp;pracy.</p>

    <p class="calibre8">Zaczął szukać w&nbsp;sieci informacji na jej temat i&nbsp;nie znalazł… NIC. Kompletnie nic. Na całym świecie są różne Bridget Hopkins, ale nie znalazł żadnej, która mogłaby być nią &ndash; ani na Facebooku, ani na LinkedIn, nigdzie. Zatem albo podała fałszywe nazwisko, albo nigdy nie używała mediów społecznościowych, albo wie, jak całkowicie zniknąć z&nbsp;sieci i&nbsp;wyprzedzać Charlotte o&nbsp;krok, choć nie sprawia wrażenia szczególnie obytej z&nbsp;internetem.</p>

    <p class="calibre8">River sięga po telefon, przygryza dolną wargę i&nbsp;jeszcze raz czyta wiadomość od Floriana, pytającego, czy może przekazać jego numer Charlotte. Dwa dni temu River odpisał, że się nie zgadza, ale są pytania, na które potrzebuje odpowiedzi, i&nbsp;coś mu mówi, że Charlotte będzie mogła mu pomóc. Mimo wszystko nie chce podawać jej swojego numeru. Ma już jedną stalkerkę i&nbsp;niepotrzebna mu druga. Na pogrzebie Natalie Bridget wspomniała, że poznała Charlotte w&nbsp;ostatniej kwiaciarni, w&nbsp;której pracowała.</p>

    <p class="calibre8">River wystukuje na ekranie telefonu wiadomość do Floriana: <span class="sms">Pewnie nie znasz nazwy kwiaciarni, w&nbsp;której pracuje Charlotte? Chciałbym zamówić u&nbsp;nich bukiet dla mojej mamy.</span></p>

    <p class="calibre8">Oczywiście to kłamstwo. Charlotte nie mówiła mu nic na temat pracy &ndash; była zbyt zajęta wpychaniem mu języka do gardła &ndash; ale jeśli Florian zna adres, River będzie mógł wpaść do niej i&nbsp;zagadać o&nbsp;Bridget. Takie posunięcie ma dwa plusy. Po pierwsze: Charlotte będzie w&nbsp;pracy, więc będzie musiała odpowiednio się zachowywać. I&nbsp;po drugie: będzie trzeźwa.</p>

    <p class="text-center">• • •</p>

    <p class="calibre8">River wchodzi do zatłoczonego pubu i&nbsp;przeciska się w&nbsp;stronę baru, wyciągając szyję i&nbsp;szukając wzrokiem Alex. Odruchowo wypatruje burzy kręconych włosów i&nbsp;mija chwila, nim zauważa szczupłą kobietę w&nbsp;okularach, z&nbsp;brązowymi włosami obciętymi na boba, opartą o&nbsp;ścianę przy oknie. Gdy ich oczy się spotykają, wykonuje gest mówiący: „Napijesz się czegoś?”, na co ona kiwa głową. Dziesięć minut później River, z&nbsp;butelką piwa w&nbsp;każdej ręce, lawiruje między ludźmi w&nbsp;stronę Alex. Kobieta ma zaróżowione policzki, oczy szkliste, a&nbsp;uśmiech szeroki i&nbsp;krzywy.</p>

    <p class="calibre8">&ndash;&nbsp;Wszystko w&nbsp;porządku? &ndash; pyta River.</p>

    <p class="calibre8">&ndash;&nbsp;Tak, tak. &ndash; Alex bierze jedną butelkę i&nbsp;nieporadnie obejmuje go ramieniem.</p>

    <p class="calibre8">On również ją obejmuje i&nbsp;spogląda na jej twarz.</p>

    <p class="calibre8">&ndash;&nbsp;Wypiłaś trochę w&nbsp;domu, zanim wyszłaś, co?</p>

    <p class="calibre8">Alex podnosi wzrok na sufit i&nbsp;mruga gwałtownie, jak gdyby próbowała opanować łzy, które cisną jej się do oczu. Kiedy znowu patrzy na Rivera, wydaje mu się bezbronna jak nigdy dotąd.</p>

    <p class="calibre8">&ndash;&nbsp;O&nbsp;co chodzi? &ndash; pyta ją. &ndash; Co się dzieje?</p>

    <p class="calibre8">&ndash;&nbsp;Poza tym, że zostało czterdzieści osiem godzin do czasu, aż któreś z&nbsp;nas umrze? &ndash; Alex pociąga łyk z&nbsp;butelki.</p>

    <p class="calibre8">River patrzy na nią i&nbsp;marszczy brwi. Nigdy jej takiej nie widział &ndash; pijanej, pobudzonej, rozchwianej emocjonalnie &ndash; i&nbsp;wcale mu się to nie podoba. Lubi przewidywalność, trwałość i&nbsp;rutynę. To jeden z&nbsp;powodów, dla których tak bardzo kocha Meg &ndash; ponieważ ona nie ma huśtawek nastrojów. Jest rozsądna i&nbsp;stabilna emocjonalnie, a&nbsp;jej zachowanie nigdy nie zbacza z&nbsp;obranej ścieżki. Jeśli zaskoczy ją kwiatami, Meg uśmiechnie się, obejmie go i&nbsp;wstawi bukiet do wazonu. Jeśli się pokłócą, wyjdzie do drugiego pokoju, ochłonie nieco i&nbsp;wróci, żeby z&nbsp;nim porozmawiać. Czasami się upija, ale nawet wtedy łatwo przewidzieć, co zrobi &ndash; będzie głośna, pewnie zacznie śpiewać, obejmować wszystkich, którzy nawiną jej się pod rękę, i&nbsp;mówić im, że ich kocha.</p>

    <p class="calibre8">Tymczasem pijana Alex jest całkowitą niewiadomą. I&nbsp;w&nbsp;sytuacji, kiedy tak wiele zależy od odkrycia, gdzie Marcus przetrzymuje Lucy, River żałuje, że powiedział Alex o&nbsp;koncercie.</p>

    <p class="calibre8">&ndash;&nbsp;Jesteś pewna, że chcesz to zrobić? &ndash; pyta. &ndash; Możemy zamówić ci taksówkę.</p>

    <p class="calibre8">&ndash;&nbsp;Jaja sobie robisz? Nigdy w&nbsp;życiu. Chodźmy i&nbsp;znajdźmy ten zespół.</p>

    <p class="calibre8">River przeciska się za nią w&nbsp;stronę dudniącego basu na tyłach pubu i&nbsp;potwornie żałuje, że nie ma numeru do Sama, bo najchętniej zadzwoniłby do niego i&nbsp;poprosił, żeby po nią przyjechał.</p>

    <p class="calibre8">&ndash;&nbsp;Hej! Annalise! Co ty tu robisz?</p>

    <p class="calibre8">Alex gwałtownie przystaje, zmuszając Rivera, żeby też się zatrzymał. Niski, krępy gość po dwudziestce, z&nbsp;niebieską grzywką i&nbsp;kolczykiem w&nbsp;nosie, chwyta ją za ramię.</p>

    <p class="calibre8">&ndash;&nbsp;Nie wiem, o&nbsp;czym mówisz &ndash; rzuca Alex znużonym tonem.</p>

    <p class="calibre8">&ndash;&nbsp;Stary, stary! &ndash; Wciąż trzymając ją za ramię, Niebieska Grzywka klepie w&nbsp;plecy jednego z&nbsp;kumpli. &ndash; Spójrz, kto przyszedł zobaczyć Disciples of London. Tylko popatrz, stary!</p>

    <p class="calibre8">&ndash;&nbsp;Przepraszam. &ndash; River szarpie mężczyznę za rękę. &ndash; Spieszy nam się.</p>

    <p class="calibre8">&ndash;&nbsp;Ja pierdolę! Masz rację. Prawie jej nie poznałem w&nbsp;tych okularach i&nbsp;włosach. &ndash; Teraz również wysoki, kościsty chłopak gapi się na Alex. &ndash; Boże! Moja matka uwielbia ten serial. Możemy zrobić sobie selfie?</p>

    <p class="calibre8">&ndash;&nbsp;Nie &ndash; rzuca River.</p>

    <p class="calibre8">&ndash;&nbsp;Jasne &ndash; odpowiada w&nbsp;tej samej chwili Alex.</p>

    <p class="calibre8">River puszcza jej rękę, kiedy Alex odwraca się do zdjęcia. Kościsty nastolatek podaje telefon dziewczynie z&nbsp;ciężkim czarnym makijażem, po czym on i&nbsp;jego kumpel stają po bokach Alex. Kiedy obaj nachylają się w&nbsp;jej stronę, Riverowi drga policzek. Nie tylko ona jest pijana.</p>

    <p class="calibre8">&ndash;&nbsp;Hej! &ndash; protestuje Alex, gdy Kościsty obejmuje ją ramieniem.</p>

    <p class="calibre8">Przestępuje z&nbsp;nogi na nogę, próbując strząsnąć jego rękę, ale on obejmuje ją jeszcze mocniej.</p>

    <p class="calibre8">&ndash;&nbsp;Wyluzuj, Annalise. &ndash; Niebieska Grzywka obejmuje ją w&nbsp;pasie. &ndash; To tylko zdjęcie. Niech ktoś kupi tej pani drinka.</p>

    <p class="calibre8">&ndash;&nbsp;To nie jest moje imię &ndash; syczy Alex przez zaciśnięte zęby i&nbsp;próbuje wyswobodzić się z&nbsp;uścisku.</p>

    <p class="calibre8">River podchodzi bliżej, gotów interweniować. Wie, że Alex potrafi zadbać o&nbsp;siebie, ale nie kiedy jest pijana, a&nbsp;ci dwaj mają z&nbsp;niej niezły ubaw.</p>

    <p class="calibre8">&ndash;&nbsp;Uśmiech! &ndash; rzuca dziewczyna z&nbsp;telefonem. Robi zdjęcie, patrzy na ekran i&nbsp;marszczy nos. &ndash; Ona ma zamknięte oczy.</p>

    <p class="calibre8">&ndash;&nbsp;No to zrób jeszcze jedno &ndash; prosi Niebieska Grzywka. &ndash; I&nbsp;cofnij się trochę. Stoisz za blisko.</p>

    <p class="calibre8">Dziewczyna robi krok do tyłu i&nbsp;wpada na kolesia w&nbsp;poszarpanych dżinsach, z&nbsp;długimi ciemnymi włosami. Gość odwraca się, wyraźnie wkurzony, i&nbsp;nagle zauważa Alex.</p>

    <p class="calibre8">&ndash;&nbsp;Ja pierdolę, to ty! Hej, ludzie… &ndash; Odwraca się do znajomych i&nbsp;kciukiem wskazuje za siebie. &ndash; Nie zgadniecie…</p>

    <p class="calibre8">&ndash;&nbsp;Dość tego. Koniec. &ndash; Alex próbuje uwolnić się od Niebieskiej Grzywki i&nbsp;Kościstego, a&nbsp;River wychwytuje w&nbsp;jej głosie nutę paniki.</p>

    <p class="calibre8">&ndash;&nbsp;Nie, zaczekaj!</p>

    <p class="calibre8">&ndash;&nbsp;Zdjęcie wyszło do dupy, bo wszyscy się ruszacie.</p>

    <p class="calibre8">&ndash;&nbsp;Nie, nie, nie, Annalise. Nie odchodź!</p>

    <p class="calibre8">Ludzie protestują, gdy Alex chce odejść, a&nbsp;chwilę później słychać okrzyk zaskoczenia, kiedy wbija łokieć w&nbsp;bok Kościstego. Gdy tylko chłopak opuszcza ramię, Alex posyła Riverowi spojrzenie mówiące: „Natychmiast się stąd wynośmy!”. River bez wahania łapie ją za rękę i&nbsp;zaczyna przedzierać się przez tłum, a&nbsp;za ich plecami rozlegają się okrzyki: „Suka!”, „Nadęta pizda!”, „Jebana celebrytka!”. Słychać je nawet w&nbsp;drugim pomieszczeniu. River znajduje skrawek wolnego miejsca &ndash; kącik obok damskich toalet &ndash; i&nbsp;wciąż trzymając Alex za rękę, odwraca się, żeby sprawdzić, jak ona się czuje.</p>

    <p class="calibre8">&ndash;&nbsp;W&nbsp;porządku? &ndash; pyta, próbując przekrzyczeć muzykę. &ndash; Zamówić ci Ubera?</p>

    <p class="calibre8">Alex patrzy na niego z&nbsp;niedowierzaniem.</p>

    <p class="calibre8">&ndash;&nbsp;Myślisz, że te lamusy mnie przestraszyły? &ndash; Daje mu kuksańca. &ndash; Chodź, kapela jest już na scenie.</p>

    <p class="text-center">• • •</p>

    <p class="calibre8">Muzyka to przestylizowany gówniany shoegaze z&nbsp;ciężkimi gitarami, dokładnie taki, jakiego River nie cierpi, ale publiczność jest najwyraźniej innego zdania. Gdziekolwiek spojrzy, ludzie w&nbsp;jego wieku i&nbsp;młodsi skaczą, śpiewają, tańczą i&nbsp;wyrzucają w&nbsp;powietrze zaciśnięte pięści. Jak na zespół, który jeszcze nie wydał płyty i&nbsp;nadal gra w&nbsp;pubach, Disciples of London mają oddanych fanów. Wokalista &ndash; gość w&nbsp;dżinsach rurkach, podkreślających wąskie biodra &ndash; ściska mikrofon i&nbsp;smętnym wzrokiem wpatruje się w&nbsp;tłum, śpiewając o&nbsp;rozpadzie związku i&nbsp;porównując to do operacji bez znieczulenia. River niechętnie musi przyznać mu rację.</p>

    <p class="calibre8">Nachyla się w&nbsp;stronę pijanej towarzyszki, która zamknęła oczy i&nbsp;kołysze się w&nbsp;rytm muzyki.</p>

    <p class="calibre8">&ndash;&nbsp;Gdzie jest Marcus?</p>

    <p class="calibre8">Alex kręci głową i&nbsp;krzyczy mu do ucha:</p>

    <p class="calibre8">&ndash;&nbsp;Nie ma go! Jakiś inny koleś gra na basie.</p>

    <p class="calibre8">River klnie pod nosem. Jest gorzej, niż myślał. Skoro Marcusa nie ma na scenie, to albo wyleciał z&nbsp;zespołu, albo zniknął gdzieś z&nbsp;Lucy. Jeśli to drugie, muszą ich znaleźć. I&nbsp;to szybko.</p>

    <p class="calibre8">&ndash;&nbsp;Myślę, że powinniśmy zaczekać do końca koncertu i&nbsp;spróbować porozmawiać z&nbsp;chłopakami z&nbsp;zespołu.</p>

    <p class="calibre8">&ndash;&nbsp;Co? &ndash; Alex się krzywi. &ndash; Zaczekać na co?</p>

    <p class="calibre8">River przykłada dłonie do ust i&nbsp;nachyla się do niej.</p>

    <p class="calibre8">&ndash;&nbsp;Zaczekamy do końca i&nbsp;pogadamy z&nbsp;chłopakami z&nbsp;zespołu. Może będą wiedzieli, gdzie jest Marcus.</p>

    <p class="calibre8">Alex z&nbsp;entuzjazmem kiwa głową i&nbsp;pokazuje, że chce się jeszcze napić.</p>

    <p class="calibre8">&ndash;&nbsp;Jesteś pewna? Możemy wpaść na…</p>

    <p class="calibre8">Ale ona już przeciska się obok niego i&nbsp;idzie w&nbsp;stronę drzwi.</p>

    <p class="calibre8">River nie ma wyboru i&nbsp;podąża za nią.</p>

    <p class="calibre8">&ndash;&nbsp;Cztery? &ndash; pyta, usłyszawszy jej zamówienie u&nbsp;barmana. &ndash; Nie potrzebujemy dwóch piw na głowę. W&nbsp;ogóle nie zamierzałem pić.</p>

    <p class="calibre8">&ndash;&nbsp;No to ja wszystkie wypiję! &ndash; Alex patrzy na niego kątem oka i&nbsp;uśmiecha się, po czym sięga po najbliższą butelkę, podnosi ją do ust i&nbsp;opróżnia paroma łykami. &ndash; Jedna. &ndash; Odstawia pustą butelkę i&nbsp;bierze drugą. Już ma się napić, gdy River chwyta butelkę.</p>

    <p class="calibre8">&ndash;&nbsp;Naprawdę myślę, że masz…</p>

    <p class="calibre8">&ndash;&nbsp;Nie rób tego. &ndash; Alex rzuca mu ostrzegawcze spojrzenie i&nbsp;upija łyk.</p>

    <p class="calibre8">&ndash;&nbsp;Patrzcie, patrzcie! Celebrytka klasy Z.</p>

    <p class="calibre8">River słyszy ich, jeszcze zanim pojawiają się w&nbsp;ich polu widzenia. Do baru podchodzą Niebieska Grzywka, Kościsty, dziewczyna i&nbsp;dwóch innych gości, przy których Pete Doherty wyglądałby jak zadbany okaz zdrowia.</p>

    <p class="calibre8">&ndash;&nbsp;Spierdalaj. &ndash; Alex odwraca się do nich plecami i&nbsp;podnosi butelkę do ust.</p>

    <p class="calibre8">&ndash;&nbsp;Wydaje ci się, że jesteś zbyt fajna, żeby z&nbsp;nami pogadać? &ndash; Kościsty szturcha ją łokciem w&nbsp;plecy, aż butelka dzwoni jej o&nbsp;zęby.</p>

    <p class="calibre8">&ndash;&nbsp;Hej! &ndash; River odpycha go. &ndash; Daj jej spokój.</p>

    <p class="calibre8">Kościsty jest wyższy i&nbsp;cięższy od niego, ale zarazem pijany i&nbsp;żeby nie upaść, chwyta się krawędzi baru. Z&nbsp;ust jego znajomych wyrywa się zgodne „Oooch!”.</p>

    <p class="calibre8">&ndash;&nbsp;A&nbsp;ty, kurwa, coś za jeden? &ndash; pyta Kościsty, kiedy odzyskuje równowagę. &ndash; Jej utrzymanek? A&nbsp;może niańka?</p>

    <p class="calibre8">Alex odwraca się i&nbsp;popycha go z&nbsp;całej siły.</p>

    <p class="calibre8">&ndash;&nbsp;Że niby ja jestem jego sponsorką, ty pizdo?</p>

    <p class="calibre8">Kościsty zatacza się i&nbsp;wpada na dziewczynę i&nbsp;Niebieską Grzywkę.</p>

    <p class="calibre8">&ndash;&nbsp;Teraz zrób sobie selfie! &ndash; krzyczy Alex i&nbsp;zanim River zdąży zrozumieć, co się dzieje, łapie go za rękę i&nbsp;ciągnie do wyjścia.</p>

    <p class="text-center">• • •</p>

    <p class="calibre8">Zataczając się, pokonują pięćdziesiąt, może sześćdziesiąt metrów, po czym Alex wciąga Rivera w&nbsp;boczną uliczkę i&nbsp;oboje kryją się za metalowym kontenerem na śmieci. Zakrywa usta dłonią i&nbsp;cała się trzęsie, bez powodzenia próbując opanować śmiech, podczas gdy stojący obok niej River usiłuje odkleić od podeszwy buta kawałek gazety (umazany diabli wiedzą czym). Wygląda zza kontenera i&nbsp;szuka wzrokiem niebieskiej grzywki, poszarpanych dżinsów, kościstej sylwetki albo wkurzonej twarzy. Ponieważ są w&nbsp;Camden, niemal natychmiast zauważa cztery pasujące do tego osoby, ale nie ma wśród nich ani niebieskowłosego, ani chudego, przed którymi właśnie uciekli, więc River kołysze się na piętach i&nbsp;oddycha z&nbsp;ulgą.</p>

    <p class="calibre8">&ndash;&nbsp;Nie możemy tak tu siedzieć! &ndash; Alex wali pięścią w&nbsp;kontener, aż River się wzdryga. &ndash; Powinniśmy tam wrócić i&nbsp;porozmawiać z&nbsp;zespołem. Oni będą wiedzieli, gdzie mieszka Marcus.</p>

    <p class="calibre8">&ndash;&nbsp;Nie sądzę… &ndash; River urywa, gdy komórka w&nbsp;jego kieszeni zaczyna wibrować. &ndash; Chwileczkę, muszę sprawdzić, kto to.</p>

    <p class="calibre8">Proszę, niech to będzie Meg, błaga w&nbsp;duchu, wyjmując telefon. Dał jej przestrzeń, o&nbsp;którą prosiła. Nie nagabywał jej ani się nie przymilał, ale minęły dwa dni, odkąd odeszła, i&nbsp;rozpaczliwie pragnie usłyszeć jej głos. Ale to nie wiadomość głosowa od Meg, tylko powiadomienie o&nbsp;nieodebranym połączeniu od Bridget i&nbsp;odpowiedź od Floriana. River otwiera jego esemesa, czyta &ndash; i&nbsp;coś ściska go w&nbsp;żołądku.</p>

    <p class="calibre8"><span class="sms">Charlotte ma pracować w&nbsp;kwiaciarni? Nie wiem, skąd ten pomysł. To artystka komediowa, stand-uperka. Czasami występuje w&nbsp;reklamie, tego typu rzeczach.</span></p>

    <p class="calibre8">&ndash;&nbsp;Co to? &ndash; Alex wyciąga szyję, żeby spojrzeć na ekran, i&nbsp;kicha pięć razy.</p>

    <p class="calibre8">River odwraca się tak, by zasłonić telefon. Wcześniej, w&nbsp;pubie, niemal podzielił się z&nbsp;nią podejrzeniami na temat Bridget, ale to nie jest odpowiednia chwila. Musi się dokładnie zorientować, o&nbsp;co chodzi, zanim włoży kij w&nbsp;mrowisko.</p>

    <p class="calibre8"><span class="sms">Daj Charlotte mój numer</span>, pisze do Floriana. <span class="sms">Muszę z&nbsp;nią porozmawiać ASAP.</span></p>

    <p class="calibre8">Kiedy wysyła wiadomość, na jego twarz pada cień.</p>

    <p class="calibre8">&ndash;&nbsp;Co tu się dzieje, do cholery? &ndash; pyta Bridget, która wyrosła obok nich jak spod ziemi.</p>
  </section>
</div>


</body></html>
